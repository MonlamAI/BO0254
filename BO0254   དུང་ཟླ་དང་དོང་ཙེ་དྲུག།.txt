དུང་ཟླ་དང་དོང་ཙེ་དྲུག
[དབྱིན་ཇི] མའོ་མུའུ་ཡིས་བརྩམས།


དང་པོ།

དྲང་བོར་བཤད་ན། བདག་གིས་ཁྲ་ལེ་ཟ་སི་ཐི་ལེ་ཁི་ལན་ཏི་ཐོག་མར་ངོ་ཤེས་པའི་
དུས་སྐབས་དེར། ཁོང་ལ་སྐྱེ་བོ་གཞན་དང་མི་མཚུངས་པའི་ཁྱད་ཆོས་ཤིག་ཡོད་པ་གཞི
ནས་རྟོགས་མ་བྱུང་། ཡིན་ནའང་། ད་ལྟ་ཁོང་གི་རླབས་ཆེན་གྱི་ཆ་དེར་ཁས་ལེན་མི་བྱེད་
མཁན་ཧ་ཅང་དཀོན། བདག་གིས་བཤད་བཞིན་པའི་རླབས་ཆེན་ཞེས་པ་ནི་ལམ་འགྲོ་རྒྱུག་
པའི་ཆབ་སྲིད་པ་དང་གཡུལ་ལས་རྒྱལ་བའི་དམག་དཔོན་གྱི་རླབས་ཆེན་དེ་མིན། དེ་དག་
གི་དབང་གྲགས་ནི་རེས་འགའ་བ་སྟེ། གསལ་བོར་བཤད་ན། ཁོ་ཚོའི་དབང་གྲགས་ནི་གོ་
གནས་ཀྱི་འོད་སྣང་ཙམ་ལས་རང་ཉིད་ཀྱི་གཟི་འོད་མིན། དུས་ལས་ཡོལ་ཚེ་ཁོ་ཚོའི་འོད་
མདངས་ཉམས་སྲིད་ངེས་ཡིན། མི་ཚོས་དུས་རྒྱུན་ལས་འགན་ཕོག་ཟིན་པའི་སྲིད་བློན་
ཞིག་དྲན་འོངས་པ་དེ་ནི་དོན་དུ་ཁྲེལ་མེད་འུད་ཤོབ་རྒྱག་པའི་གཏམ་བཤད་པ་ཞིག་ཡིན་
པ་དང་། ཁྲབ་རྨོག་ཕུད་ཟིན་པའི་དམག་དཔོན་ནི་སྤྲོ་སྣང་མེད་པའི་ཁྲོམ་སྲང་གི་དཔའ་
བོ་ཙམ་ཡིན། ཡིན་ནའང་། ཁྲ་ལེ་ཟི•སི་ཐི་ལེ་ཁི་ལན་ཏི་ཡི་རླབས་ཆེན་ནི་ངེས་པ་དོན་གྱི་
རླབས་ཆེན་ཡིན། ཁྱེད་རང་ཁོང་གི་སྒྱུ་རྩལ་ལ་སྤྲོ་སྣང་མེད་སྲིད་མོད། ཡིན་ནའང་ཁྱེད་
རང་ངེས་པར་དུ་ཁོང་ལ་དགའ་མོས་ཡོད་ངེས། ཁོང་གི་བརྩམས་ཆོས་ཀྱིས་ཁྱེད་ལ་སེམས་
འགུལ་ཚད་མེད་ཐེབས་སུ་འཇུག་པས་ཁྱེད་རང་ཁུ་སིམ་མེར་གནས་ཐབས་བྲལ། སི་ཐི་
ལེ་ཁི་ལན་ཏི་ལ་འཕྱ་ཞིང་སྨོད་པའི་དུས་རབས་གཞི་ནས་མཇུག་རྫོགས་ཟིན་ལ། ཁོང་ལ་
སྲུང་སྐྱོབ་བྱེད་པའམ་ཡང་ན་བསྟོད་བསྔགས་བྱེད་པ་དེ་ཡང་སྐྱེ་བོ་འགའ་ཞིག་གི་དམིགས་
བསལ་གྱི་དགའ་ཕྱོགས་ཤིག་ཏུ་བགྲང་མི་སྲིད། ཁོང་གི་ལུས་སྟེང་གི་སྐྱོན་ཆ་ཆུང་ཆུང་དེ་
དག་ནི་སྐྱེ་བོ་རྣམས་ཀྱི་མཐོང་ལམ་དུ་ཁོང་གི་ཡོན་ཏན་མཐའ་དག་གི་ཞར་ལ་བྱུང་བ་ཉག་
ཅིག་ཡིན། ཁོང་གི་སྒྱུ་རྩལ་ལོ་རྒྱུས་སྟེང་གི་གོ་གནས་ལ་མུ་མཐུད་དུ་རྩོད་གླེང་བྱས་ཆོག ཁོང་
ལ་དགའ་མོས་བྱེད་མཁན་གྱི་བསྟོད་བསྔགས་དང་ཞབས་འདྲེན་མཁན་གྱི་འཕྱ་སྨོད་གཉིས་
ནི་དྲང་གཞག་མིན་པ་དང་ཆགས་སྡང་གི་དབང་གིས་བྱུང་བ་ཞིག་ཡིན་སྲིད་མོད། ཡིན་
ནའང་། ཁོང་ནི་ལྷན་སྐྱེས་ཀྱི་ཤེས་རབ་ལྡན་པ་ཞིག་ཡིན་པ་དེ་ལ་སོམ་ཉི་འཛིན་མི་འོས།
བདག་གིས་བལྟས་ན། སྒྱུ་རྩལ་གྱི་ཁྲོད་ནས་སྐྱེ་བོ་རྣམས་ལ་དགའ་མོས་ཡོད་པ་ནི་སྒྱུ་རྩལ་
པའི་རང་གཤིས་ཡིན་ཏེ། གལ་སྲིད་སྒྱུ་རྩལ་པ་ལ་ཐུན་མོང་མ་ཡིན་པའི་རང་གཤིས་ཤིག་
མངའ་ཚེ། ཁོ་ལ་སྐྱོན་བརྒྱ་ཡོད་ཀྱང་བདག་གིས་གུ་ཡངས་བྱེད་ནུས། བདག་གིས་ཤེས་གསལ་
ལྟར་ན། ཝེ་ལ་སི་ཁེ་ཚི〕ནི་ཨེར“ཀི་ལེ་ཁི”དང་བསྡུར་ན་ཁྱད་དུ་འཕགས་པའི་རི་མོ་པ་ཞིག་
ཡིན་མོད། འོན་ཀྱང་བདག་ཅག་གིས་ཁོང་གི་རི་མོ་མཐོང་རྒྱུ་མང་དྲགས་པས་གསོན་ཉམས་
མེད་པ་ལྟ་བུ་ཞིག་ཏུ་ཆགས་འདུག ཡིན་ནའང་། ཁི་ལེ་ཐི་གླིང་ཕྲན་གྱི་རི་མོ་པ་དེའི་བརྩམས་
ཆོས་ལ་ཤ་ཁྲག་གདོས་བཅས་དང་སྐྱོ་གར་རང་བཞིན་གྱི་མཛེས་དཔྱོད་ལྡན། དེ་ནི་རྟག་
བརྟན་གྱི་ངང་ནས་རང་སྲོག་བློས་བཏང་བ་དང་མཚུངས་པར་རང་གི་རྣམ་ཤེས་ཀྱི་གསང་བ་
ཕྱི་རུ་མངོན་ཡོད། སྒྱུ་རྩལ་པ་ཞིག་སྟེ། རི་མོ་པ་ཞིག་ཡིན་ཡང་རུང་། སྙན་ངག་པ་ཞིག་ཡིན་
ཡང་ཆོག དབྱངས་མཁན་ཞིག་ཡིན་ཡང་རུང་། ཁོང་ཚོའི་བླ་ན་མེད་པའམ་མཛེས་སྡུག་ལྡན་
པའི་བརྩམས་ཆོས་ཀྱིས་སྲིད་པ་འཇིག་རྟེན་འདི་ལ་མཛེས་རྒྱན་སྤྲས་ཏེ་མི་རྣམས་ཀྱི་མཛེས་
དཔྱོད་འདུ་ཤེས་ཀྱི་འདོད་བློ་བསྐངས་ཡོད་མོད། འོན་ཀྱང་། འདི་ཡང་འགྲོ་བ་མིའི་རིགས་
ཀྱི་མཚན་མའི་ལྷན་སྐྱེས་ནུས་པ་ལ་འདྲ་མཚུངས་ཀྱི་ཆ་ཞིག་མེད་མི་སྲིད་ཅིང་། དེ་ལ་རྩིང་
སྤྱོད་དང་གཏུམ་དྲག་གི་ཆ་ཞིག་ཡོད་པ་མངོན་གྱིན་འདུག བརྩམས་ཆོས་འཇིག་རྟེན་སྐྱེ་བོ་
ཀུན་གྱི་སྤྱན་ལམ་དུ་བསྟར་བ་དང་མཉམ་དུ་སྒྱུ་རྩལ་པས་རང་ཉིད་ཀྱི་རླབས་ཆེ་བའི་ཆ་དེ་ད་
གཟོད་ཁྱོད་ཀྱི་མིག་མདུན་དུ་བསྟར་ངེས་ཡིན། སྐྱུ་རྩལ་པ་ཞིག་གི་གསང་བ་ལ་བསམ་ཞིབ་བྱ་
རྒྱུ་ནི་གསང་མྱུལ་སྒྲུང་གཏམ་ཞིག་ཀློག་པ་ལྟར་འགུགས་ཤུགས་ལྡན། གསང་བ་དེ་ནི་འཇིག་
རྟེན་གྱི་གསང་བ་དང་མཚུངས་པར་ལན་གྱིས་སྟོང་བའི་གསང་བར་གྱུར་ཡོད། སི་ཐི་ལེ་ཁི་
ལན་ཏིའི་ཆེས་བརྗོད་རིན་མེད་པའི་བརྩམས་ཆོས་ཀྱིས་ཀྱང་ཁྱེད་ལ་རབ་རིབ་ཀྱི་སྒོ་ནས་
ཁོང་གི་ཁྱད་མཚར་བའི་ཆའམ། རྙོག་འཛིང་གི་ཆའམ། མནར་གཅོད་མྱངས་པའི་ཆ་དེ་སྟོན་
སྲིད། ཁོང་གི་རི་མོ་ལ་དགའ་མོས་མེད་པ་ཚོས་ཁོང་ལ་ཐུགས་ཁུར་མི་མཛད་པ་མི་སྲིད་པའི་
རྒྱུ་རྐྱེན་འདི་ལ་ཐུག་ཡོད་ངེས། དེ་བས་ན། སྐྱེ་བོ་མང་པོ་ཞིག་ཁོང་གི་འཚོ་བ་དང་གཤིས་ཀ་
ལ་ཀུན་ནས་ངོ་མཚར་སྐྱེས་པ་དང་དགའ་མོས་ཆེན་པོ་ཡོད་ཆོག་ཆོག་རེད།
སི་ཐི་ལེ་ཁི་ལན་ཏི་སྐུ་གྲོངས་ཏེ་ལོ་ངོ་བཞི་ཙམ་གྱི་རྗེས་སུ། ད་གཟོད་མོའུ་ལེ་ཟི་ཞེའུ་
རེའུ་ཡིས《ཧྥ་རན་སིའི་བང་ཆེན》དུ་བཀོད་པའི་རྩོམ་ཡིག་དེ་བྲིས་པས་སྙན་གྲགས་མེད་
པའི་རི་མོ་པ་འདི་ལ་གྲགས་པའི་དཔལ་འབར་དུ་བཅུག ཁོང་གི་རྩོམ་ཡིག་འདིས་དུང་
བརྡ་དང་པོ་བསྒྲགས་པས་སྔར་གསར་གཏོད་ལ་ཞེད་པའི་རྩོམ་པ་པོ་རྣམས་ད་གཟོད་ཁོང་
གི་བཞུད་ལམ་བརྒྱུད་དེ་ཕྱིན་པ་རེད། དུས་ཡུན་རིང་མོ་ཞིག་ལ་ཧྥ་རན་སིའི་སྒྱུ་རྩལ་དཔྱོད་
གླེང་གི་སྡེ་ན་སུ་ཞིག་གིས་ཀྱང་ཞེའུ་རེའུ་ཡི་རྩོད་མེད་དབང་གྲགས་ལྟ་བུ་ལ་ལོངས་སུ་
སྤྱོད་མ་ཐུབ། ཞེའུ་རེའུ་ཡིས་བཏོན་པའི་རིགས་ལམ་གྱིས་མི་རྣམས་ལ་ཤུགས་རྐྱེན་ཟབ་མོ་
བཞག་མེད་པ་མི་སྲིད་ནའང་། ཕར་བལྟས་ན། ཁོས་སི་ཐི་ལེ་ཁི་ལན་ཏི་ལ་བསྟོད་པ་བྱེད་
ཚད་ཐལ་དྲགས་པ་འདྲ། ཡིན་ནའང་། རྗེས་སུ་ཁོས་གདེང་འཇོག་བྱས་པ་དྲང་བདེན་ཡིན་
ཚུལ་གླེང་ཕྱོགས་ཀྱི་ཁྲོད་ནས་ཁྲུན་ཐག་ཆོད་པ་དང་། དེ་ལ་བརྟེན་ནས་ཁྲ་ལེ་ཟི-སི་ཐི་ལེ་
ཁི་ལན་ཏི་ཡི་སྙན་གྲགས་ཀྱང་ཁོང་གིས་གཏན་དུ་ཕབ་པའི་དབྱངས་འགྲོས་ཀྱི་སྟེང་ནས་
གཡོ་འགུལ་མེད་པར་གནས་ཐུབ་པ་བྱུང་། སི་ཐི་ལེ་ཁི་ལན་ཏི་ལ་སྙན་གྲགས་རྒྱས་པ་འདི་
ནི་སྒྱུ་རྩལ་ལོ་རྒྱུས་སྟེང་དངོས་གནས་འཆར་ཡན་རིང་ལུགས་ཀྱི་བྲོ་བ་ཆེས་ཆེར་ལྡན་པའི་
དཔེ་གཞི་ཞིག་ཏུ་བགྲང་ཆོག ཡིན་ནའང་། བདག་གིས་འདི་ནས་ཁྲ་ལེ་ཟི•སི་ཐི་ལེ་ཁི་
ལན་ཏི་ཡི་སྒྱུ་རྩལ་བརྩམས་ཆོས་ལ་དཔྱོད་གླེང་བྱ་མི་འདོད་མོད། ཡིན་ཡང་བརྩམས་ཆོས་
འདི་དག་རི་མོ་པ་རང་ཉིད་ཀྱི་རང་གཤིས་ལ་ཐད་ཀར་འབྲེལ་བ་ཡོད་ཚེ་དེ་ལྟར་མ་ཡིན་
ནོ། ། བདག་གིས་རི་མོ་པ་འགའ་རེའི་དགོངས་འཆར་ལ་བྱུང་རྒྱལ་དུ་ཡིད་མཐུན་བྱེད་
མི་སྤོབས། ཁོ་ཚོས་ང་རྒྱལ་གྱི་སྒོ་ནས་རི་མོ་པ་ཁོ་ན་ལས་གཞན་དག་གིས་རི་མོ་མི་ཤེས་
པར་འདོད་ལ། རི་མོ་ལ་རྒྱུས་མངའ་མེད་པ་ཚོས་སྒྱུ་རྩལ་ལ་གཟིགས་དཔྱད་བྱེད་དུས་ཀྱི་
ཐབས་ཤེས་མཆོག་ཏུ་གྱུར་པ་ནི་རང་ཁ་གསེར་གྱི་སྒོ་མོ་གཏན་ཏེ་འཇུངས་པ་མེད་པའི་སྒོ་
ནས་དངུལ་ཁུག་ཕྱིར་འདོན་རྒྱུ་དེ་ཡིན་ཟེར། དྲང་བོར་བཤད་ན། སྒྱུ་རྩལ་ནི་བཟོ་གནས་
མཁས་པ་ཁོ་ནས་མ་གཏོགས་ཡོངས་སུ་རྟོགས་མི་ཐུབ་པའི་སྒྱུ་རྩལ་གྱི་ཐབས་རྩལ་ཞིག་ཏུ་
འདོད་པ་ནི་ཁུངས་ལུང་མེད་པའི་ལོག་རྟོག་ཅིག་རེད། སྒྱུ་རྩལ་ནི་ཅི་ཞིག་ཡིན་ནམ། སྒྱུ་
རྩལ་ནི་བརྩེ་དུང་མངོན་ཐབས་ཤིག་ཡིན་ཞིང་། སྒྱུ་རྩལ་གྱིས་མི་སུ་དང་གང་གིས་ཀྱང་
གོ་ཐུབ་པའི་སྐད་ཆ་སྤྱོད་བཞིན་ཡོད། ཡིན་ནའང་། སྒྱུ་རྩལ་དཔྱད་བརྗོད་པ་ལ་གལ་སྲིད་
ཐབས་རྩལ་ཕྱོགས་ཀྱི་དོན་དངོས་ཀྱི་ཤེས་བྱ་ཡོན་ཏན་མེད་ཚེ་རིན་ཐང་ལྡན་པའི་དཔྱད་
བརྗོད་ཅིག་སྤེལ་ཐབས་བྲལ་བ་རེད། ཡིན་ནའང་། བདག་ནི་ཏག་ཏག་རི་མོའི་ཕྱོགས་ལ་
ཀུན་ནས་རྨོངས་པ་ཞིག་ཡིན། སྟབས་ལེགས་པ་ཞིག་ལ་བདག་གིས་འདིའི་ཕྱོགས་ནས་
ཉེན་ཁ་ཅི་ཡང་བརྒྱུད་མི་དགོས། རྒྱུ་མཚན་ནི་བདག་གི་གྲོགས་མཆོག་སྐུ་ཞབས་ཨེ་ཏི་
ཧྭ་ལེའུ་ཅཱ་ཐི་ནི་གཅིག་ནས་རྩོམ་ཡིག་འབྲི་མཁན་མཆོག་ཏུ་གྱུར་པ་ཞིག་ཡིན་པ་དང་།
གཉིས་ནས་སྦྱངས་པ་ཐོན་པའི་རི་མོ་པ་ཞིག་ཡིན། ཁོང་གིས་དཔེ་དེབ་ཅིག་ཏུཁྲ་ལེ་
ཟི་སི་ཐི་ལེ་ཁི་ལན་ཏི་ཡི་བརྩམས་ཆོས་ལ་ཕྲ་ཞིང་ཞིབ་པའི་སྒོ་ནས་ཉམས་ཞིབ་བྱས་ཡོད་
ཅིང་། དཔེ་དེབ་འདིའི་ཁྱད་དུ་འཕགས་པའི་རྩོམ་གཤིས་ཀྱིས་བདག་ཅག་ལ་མིག་དཔེ་
བསྐྲུན་ཡོད། ཕངས་པ་ཞིག་ལ། རྩོམ་གཤིས་འདི་འདྲ་ད་ལྟ་དབྱིན་ཇི་ལ་ལྟོས་ན་ཧྥ་རན་སི་
ན་རྒྱུགས་ཆེ་བས་སོ།
མོའུ་ལེ་ཟི•ཞེའུ་རེའུ་ཡིས་ཁོང་གི་མིང་དུ་གྲགས་པའི་རྩོམ་ཡིག་ཏུ་ཁྲ་ལེ་ཟི•སི་ཐི་ལེ་
ཁི་ལན་ཏི་ཡི་མི་ཚེའི་ལོ་ཚིགས་སྟབས་བདེ་ཞིག་བཀོད་ཡོད། དེ་ནི་རྩོམ་པ་པོས་བསམ་
གཟས་ཏེ་ཀློག་པ་པོ་འགུགས་པའི་ཐབས་ཤིག་རེད། ཁོང་གིས་སྒྱུ་རྩལ་གྱི་སྤྲོ་སེམས་ཁྲོད་
དུ་རང་གི་ཆགས་སྡང་གི་ཆ་སྤུ་ཙམ་ཡང་མི་བསྲེས། ཁོང་གི་རྩོམ་ཡིག་འདིའི་མཐར་ཐུག་
གི་དམིགས་ཡུལ་ནི་ཤེས་རབ་དང་ལྡན་པའི་མི་རྣམས་ཀྱི་བློ་ཁ་དེ་ལྷན་སྐྱེས་ཀྱི་ཤེས་རབ་
ལྡན་པའི་རི་མོ་པ་འདིའི་སྟེང་དུ་འདྲེན་རྒྱུ་དེ་རེད། ཡིན་ནའང་། ཞེའུ་རེའུ་ནི་མཆོག་ཏུ་
གྱུར་པའི་རྩོམ་ཡིག་འབྲི་མཁན་ཞིག་ཡིན་པའི་ཆ་ནས་ཀློག་པ་པོའི་ཡིད་སེམས་འཕྲོག་
པའི་རྩོམ་ཡིག་བྲིས་ན་ད་གཟོད་རང་ཉིད་ཀྱི་དམིགས་ཡུལ་བདེ་བླག་ཏུ་འགྲུབ་ཐུབ་པ་མི་
མཁྱེན་པ་ག་ལ་སྲིད། ཕྱིས་སུ་སི་ཐི་ལེ་ཁི་ལན་ཏི་སྐུ་བཞུགས་དུས་འབྲེལ་འདྲིས་བྱས་མྱོང་
བའི་སྐྱེ་བོ་དེ་དག་སྟེ། འགའ་རེ་ནི་ལོན་ཏོན་ནས་ཁོ་ངོ་ཤེས་པའི་རྩོམ་པ་པོ་དང་། འགའ་
རེ་ནི་མེང་མཱ་ཐེ་ཨེར་ཁའོ་ཧྥེ་ཁང་ནས་ཁོང་དང་ངོ་འཕྲད་པའི་རི་མོ་པ་བཅས་ཡིན་ཞིང་།
ཁོ་ཚོས་ཧ་ལས་པའི་ངང་ནས་ཤེས་གསལ་ལྟར་ན། དང་ཐོག་ཁོང་ནི་ཕམ་ཁ་རག་པའི་རི་མོ་
པ་ཞིག་ཡིན་ཞིང་། ཉམ་ཐག་པའི་སྒྱུ་རྩལ་པ་དེ་དག་དང་མི་མཚུངས་པའི་ཆ་ཡེ་ནས་མེད་
པར་འདོད། མ་གཞིར་ཁོང་ནི་ངེས་པ་དོན་གྱི་སྐྱེ་སྟོབས་ཀྱི་ཤེས་རབ་ལྡན་པ་ཞིག་ཡིན་པས་
ཁོ་ཚོས་གོ་སྐབས་མིག་འོག་ནས་ཤོར། དུས་དེ་ནས་བཟུང་། ཧྥ་རན་སི་དང་ཨ་མེ་རི་ཁའི་
དུས་དེབ་འགའ་ཤས་སུ་བསྟུད་མར་རྩོམ་ཡིག་སྣ་ཚོགས་སྤེལ་བ་སྟེ། འདི་ཡིས་སི་ཐི་ལེ་ཁི་
ལན་ཏི་ཡི་ཕྱིར་དྲན་སྤེལ་ན། དེ་ཡིས་ཁོང་གི་བརྩམས་ཆོས་ཀྱི་དཔྱད་བརྗོད་སྤེལ། མཇུག་
གི་འབྲས་བུ་ནི། རྩོམ་ཡིག་འདི་དག་གིས་སི་ཐི་ལེ་ཁི་ལན་ཏི་ཡི་སྙན་གྲགས་ཇེ་རྒྱས་སུ་
བཏང་ཞིང་། ཀློག་པ་པོའི་སྤྲོ་བ་ཀུན་ནས་བསླངས་ཀྱང་ཡིད་ཚིམ་དུ་འཇུག་མ་ཐུབ། བརྗོད་
གཞི་འདི་ལ་ཀློག་པ་པོས་དགའ་བསུ་ཚད་མེད་བྱེད་ཅིང་། འདིའི་ཕྱོགས་ནས་ཝེ་ཐི་པུ་རེའུ་
ཞི་ཐི-རའོ་ཏི་ཧའོ་ཨེར་ཚིས་འབད་པ་ཆེན་པོ་བྱས་མྱོང་། ཁོས་བྲིས་པའི་ཆེད་རྩོམ་རིང་
ཞིང་འབྲེལ་ཆགས་པ་ཞིག་ཏུ་དཀར་ཆག་བཀོད་དེ་དབང་གྲགས་རང་བཞིན་ལྡན་པའི་
རྩོམ་ཡིག་འགའ་ལུང་དྲངས་ཡོད།
ལྷ་སྒྲུང་བསྐྲུན་རྒྱུ་ནི་མིའི་རིགས་ཀྱི་རང་གཤིས་རེད། མི་སྣ་ཁྱད་པར་ཅན་དེ་དག་ལ་
གལ་སྲིད་ཁོ་ཚོའི་འཚོ་བའི་ཁྲོད་དུ་ཧ་ལས་ཤིང་ཧང་སང་བའམ་མགོ་རྨོངས་ཐེབས་པའི་
དོན་དག་འདྲ་བྱུང་ཚེ། མི་རྣམས་ཀྱིས་དེ་དག་ནི་ལྟོགས་པའི་ཟས་དང་སྐོམ་པའི་ཆུ་བཞིན་
མི་འདོར་ཞིང་། དེ་ལ་བརྟེན་ཏེ་ལྷ་སྒྲུང་མང་པོ་རྫུན་སྒྲིག་བྱེད་པར་མ་ཟད། དོགས་མེད་
ཡིད་ཆེས་ཀྱིས་སྨྱོ་བ་ལྟར་བྱེད། འདི་ནི་འཆར་ཡན་རིང་ལུགས་ཀྱིས་ཁ་དོག་བྲལ་བའི་
འཚོ་བ་སྤྱིར་བཏང་བར་ངོ་རྒོལ་བྱེད་ཐབས་ཤིག་རེད་ཅེས་ཀྱང་སྨྲས་ཆོག་ལ། ངོ་མཚར་
གཏམ་རྒྱུད་ཁྲོད་ཀྱི་བྱུང་རིམ་འགའ་རེ་ནི་དཔའ་བོ་རྣམས་ཉམས་པ་མེད་པའི་ཞིང་ཁམས་
སུ་བསྐྱོད་པའི་ཡིད་རྟོན་འཆའ་སའི་ལམ་ཡིག་ཡིན། ཝ་ཨེར་ཐི•རའོ་ལེ་རྗེ་སིསྐྱེ་བོ་
རྣམས་ཀྱི་དྲན་འཛིན་དུ་གཏན་དུ་ཉར་བའི་རྒྱུ་མཚན་ནི་ཟླ་གམ་ལྭ་བ་ས་ལ་བཏིངས་
ཏེ་རྒྱལ་མོ་དབྱི་ལེ་ཧྲ་པེ་སྟེང་དུ་འགོམ་སྟེ་བགྲོད་དུ་བཅུག་པས་ཡིན་པ་ལས། ཁོང་གིས་
དབྱིན་ཇིའི་མཚན་མིང་སྔོན་ཆད་མི་རྣམས་ཀྱིས་ཤེས་རྟོགས་མེད་པའི་རྒྱལ་ཁོངས་སུ་
སྐྱེལ་བའི་རྒྱུ་མཚན་གྱིས་མིན། འཇིག་རྟེན་གྱི་འགྲོ་ལུགས་ལ་གཟབ་ནན་གྱི་སྤྱོད་ཚུལ་
མི་འཛིན་པའི་མཚན་ཉིད་པ་ཞིག་གིས་དོན་དག་འདི་དྲན་དུས་ངེས་པར་གད་མོ་འཆོར་
ངེས་རེད། ཁྲ་ལེ་ཟི•སི་ཐི་ལེ་ཁི་ལན་ཏི་འཚོ་གཞེས་གནང་དུས་ཁོང་ཉིད་ཤེས་མཁན་ཧ་
ཅང་ཉུང་། ཁོང་ཉིད་དགྲ་ཁ་མང་པོ་ནས་ལངས་པ་ལས་སུ་ལའང་གྲོགས་པོ་བསྒྲིགས་མེད།
དེའི་ཕྱིར་ཁོང་ལ་རྩོམ་ཡིག་འབྲི་མཁན་ཚོས་ངེས་པར་དུ་བསམ་བློའི་བཀོད་པ་ཧུར་པོ་
གཡར་ཏེ་དངོས་དོན་སྐྱོ་པོ་ཁ་སྐོང་བྱས་པ་ཙམ་ཡིན་པས་ཧ་ལས་དགོས་པའི་རྒྱུ་མཚན་
ཅི་ཡང་མེད། མི་རྣམས་ཀྱིས་ཁྲ་ལེ་ཟི•སི་ཐི་ལེ་ཁི་ལན་ཏི་ཡི་མི་ཚེའི་ལོ་རྒྱུས་ཤེས་པ་
ཉུང་བས་ན། འཆར་ཡན་རིང་ལུགས་ཀྱི་རྩོམ་པ་པོས་དེ་ལས་ཐབས་ཆག་གི་རྒྱུ་ཆ་མང་
པོ་བཙལ་ཏེ། ཁོང་གི་འཚོ་བའི་ཁྲོད་ཀྱི་ཁྱད་མཚར་ཞིང་འཇིགས་སུ་རུང་བའི་བྱ་སྤྱོད་
དང་། ཁོང་གི་གཤིས་ཀའི་ནང་གི་ཁུངས་མེད་བབ་ཅོལ་གྱི་སྤྱོད་སྟངས། ཁོང་གི་ལ༴
དབང་ཁྲོད་ཀྱི་ཡིད་དབང་སྐྱོ་བའི་འགལ་རྐྱེན་མི་ཉུང་བ་དག་གསལ་བཤད་བྱས་ཡོད་པ་
མངོན་གསལ་གྱིས་རྟོགས་ཐུབ། དུས་ཡུན་རིང་མོ་ཞིག་བརྒྱུད་མཐར། དོན་དག་འདི་རབ་
དང་རིམ་པའི་སྒོ་ནས་འགྲེལ་བཤད་དང་བཙན་སྦྱོར་བྱས་ཏེ་ལྷ་སྒྲུང་ཞིག་བྱུང་བ་ཡིན་
ཞིང་། ཤེས་རབ་ལྡན་པའི་ལོ་རྒྱུས་སྨྲ་བ་རྣམས་ཀྱིས་ལྷ་སྒྲུང་འདི་ལ་བྱུང་རྒྱལ་གྱིས་དགག་
པ་རྒྱག་མི་སྲིད།
ཡེ་ཤུ་ཆོས་དཔོན་ལའོ་པའོ་ཐི•སི་ཐི་ལེ་ཁི་ལན་ཏི་ནི་ཏག་ཏག་དེ་ལྟ་བུའི་ཤེས་རབ་
ལྡན་པའི་ལོ་རྒྱུས་སྨྲ་བའི་རིགས་དེ་མིན། ཁོའི་སེམས་སུ། རང་གི་ཨ་ཕའི་ཚེ་མཇུག་དང་
འབྲེལ་བའི་དོན་དག་ལ་མི་རྣམས་ཀྱིས་གོ་བ་ལོག་པར་བླངས་པ་མང་བས་ཁོས་མི་སྣའི་
རྣམ་ཐར་འདི"འབྲི་དོན་ནི་བཤད་ཡམས་འདི་དག་ལ་དག་བཅོས་བྱེད་ཆེད་ཡིན་ཞེས་
གསལ་བསྒྲགས་བྱས་ལ། བཤད་ཡམས་འདི་དག་གིས “ཤུལ་མི་ལ་སྡུག་བསྔལ་བཟོད་
ཐབས་བྲལ་བ་ཞིག་སྦྱིན།” ཀུན་གྱིས་ཤེས་གསལ་ལྟར། ཕྱི་ཕྱོགས་ནས་སྒྲོག་པའི་སི་ཐི་
ལེ་ཁི་ལན་ཏི་ཡི་མི་ཚེའི་ལོ་རྒྱུས་ཁྲོད་དུ་ཁྱིམ་ཚང་འདྲ་ཆགས་པོ་དེ་ཁ་སྐྱེངས་པར་བྱེད་
པའི་དོན་དག་མང་པོ་ཞིག་ཡོད། བདག་གིས་མི་སྣའི་ལོ་རྒྱུས་ཀྱི་དཔེ་དེབ་འདི་ཀློག་པའི་
སྐབས་སུ་རང་དབང་མེད་པར་གད་མོ་འཆོར་མོད། ཡིན་ནའང་། སེམས་སུ་དགའ་སྤྲོ་ཆེན་
པོ་ཞིག་སྐྱེས་བྱུང་བ་སྟེ། སྟབས་ལེགས་པ་ལ་དཔེ་དེབ་འདི་ནི་དངོས་གནས་བྲོ་བ་མེད་
པའི་ཚིག་རྫོད་ཁོ་ན་ཡིན་པའི་ཕྱིར། ཡེ་ཤུ་ཆོས་དཔོན་ལའོ་པའོ་ཐི•སི་ཐི་ལེ་ཁི་ལན་ཏིས་
མི་སྣའི་རྣམ་ཐར་དུ། བབ་ཆགས་པའི་ཁྱོ་ག་ཞིག་དང་། བྱམས་སེམས་ཅན་གྱི་ཨ་ཕ་ཞིག
སེམས་པ་དཀར་ཞིང་། ལས་ལ་བརྩོན་པ། གཞུང་རྒྱུད་དྲང་བའི་སྐྱེས་བུ་ཞིག་ཅེས་བྲིས་
ཡོད། དེང་སྐབས་ཀྱི་ཆོས་འཆད་མཁན་ཚོས་ནི《དམ་པའི་གསུང་རབ》ཀྱི་དོན་འགྲེལ་
ཞེས་པའི་རིག་པ་གང་དེར་ཞིབ་འཇུག་བྱེད་པའི་ཁྲོད་ནས་སྐྱོན་འགེབས་པའི་འཇོན་
ནུས་ཧ་ལས་པ་དེ་བསླབས་ཡོད། ཡིན་ནའང་། ཆོས་དཔོན་ལའོ་པའོ་ཐི•སི་ཐི་ལེ་ཁི་ལན་
ཏི་ཡིས་ཁོའི་ཨ་ཕ་འདས་པོའི་མཛད་པ(སྤྱོད་སྟངས་འདི་རིགས་ནི་ཕ་མར་གུས་པའི་བུ་ཕྲུག་
གིས་སེམས་སུ་ཉར་འོས)དེ་རིགས “འགྲེལ་བ” བེད་སྤྱད་དེ་ཧམ་རྩོད་བྱེད། དེ་ནི་དུས་ལ་
བབ་ན་ཆོས་ཚོགས་ལས་ངེས་པར་དུ་ཁོ་ལ་གཟེངས་སུ་ཐོན་པའི་གོ་གནས་ཤིག་འཐོབ་
སྲིད། བདག་གིས་ཁོའི་སྲ་མཁྲེགས་ཀྱི་རྗེ་ངར་ཆུང་ཆུང་དེའི་སྟེང་དུ་ཆོས་དཔོན་རྒན་
པའི་རྐང་པའི་པགས་ཐུམ་ཞིག་བརྒྱབ་པ་མཐོང་བ་འདྲ། ཁོས་འདི་ལྟར་བྱེད་པ་དེ་ཉེན་
ཁའི་གནས་ཤིག་ཡིན་ལ། ཡང་ན་སྤོབས་པ་ཆེན་པོའི་བྱེད་ཐབས་ཤིག་ཡིན་ཡང་སྲིད། རྒྱུ་
མཚན་ནི་སི་ཐི་ལེ་ཁི་ལན་ཏི་ཡི་མིང་གྲགས་ག་ས་གང་དུ་ཁྱབ་པ་དེ་ནི་ཚད་ངེས་ཅན་
ཞིག་གི་སྟེང་ནས་བལྟས་ན་མི་རྣམས་ཀྱིས་ཁོང་གི་གཏམ་རྒྱུད་ལ་གཅིག་མཐུན་གྱིས་ངོས་
ལེན་བྱས་ཡོད་པ་དེ་ལས་བྱུང་བ་རེད། ཁོང་གི་སྒྱུ་རྩལ་གྱིས་མི་ཕལ་མོ་ཆེ་ཞིག་གི་ཡིད་
དབང་འགུགས་པའམ། ཡང་ན་ཁོང་གི་གཤིས་སྤྱོད་ལ་མི་རྣམས་སྐྱུགས་མེར་བའམ། ཡང་
ན་ཁོང་གི་སྡུག་ཤི་རྒྱག་ཚུལ་ལ་མི་རྣམས་སྙིང་རྗེ་སྐྱེས་པ་གང་ལྟར་ཡང་། ཁོང་གི་བུ་ཡི་
ཉེས་སྦ་སྐྱོན་འགེབས་ཀྱི་མི་སྣའི་ལོ་རྒྱུས་འདི་ཡིས་རང་གི་ཡབ་ཆེན་ལ་དད་གུས་བྱེད་
པའི་མི་རྣམས་ཀྱི་མགོ་ལ་ཆུ་འཁྱག་ཟོ་བ་གང་བྱོ་བ་མ་ཡིན་ནམ། སི་ཐི་ལེ་ཁི་ལན་ཏི་ཡི་
རི་མོའི་བརྩམས་ཆོས་གཙོ་བོ《ས་མ་ལེ་ཡའི་མཛེས་མ》ཞེས་པ་དེ་དུས་རབས་བཅུ་དགུ་
བའི་ཡར་སྔོན་ལ་མིང་གྲགས་ཆེ་བའི་རིག་རྫས་བསྡུ་ཉར་བྱེད་མཁན་ཞིག་ལ་བཙོང་མྱོང་།
ཕྱི་ནས་རིག་རྫས་བསྡུ་ཉར་མཁན་དེ་གློ་བུར་དུ་སྐུ་གྲོངས་པས་རི་མོ་འདི་སླར་ཡང་མིང་
ལ་ཁུ་ལེ་ཟི་ཏེ་ཟེར་བ་ཞིག་ལ་ཕབ་འཚོང་བྱས། རི་མོ་ཕབ་འཚོང་བྱེད་པའི་སྐབས་འདི་ནི་
ཏག་ཏག་ཆོས་དཔོན་སི་ཐི་ལེ་ཁི་ལན་ཏི་ཡི་ལོ་རྒྱུས་དཔེ་སྐྲུན་བྱེད་པ་དང་། མི་རྣམས་ཀྱིས་
གཏམ་གླེང་སྣ་ཚོགས་བྱེད་པའི་སྐབས་དང་ཁེལ་བས། མིང་གྲགས་ཆེ་བའི་རི་མོ་འདིའི་
རིན་གོང་ཟླ་དགུའི་ཡར་སྔོན་ལས་དབྱིན་པང་ཉིས་བརྒྱ་སོ་ལྔ་མར་ཆག་བྱུང་བས་དེ་ནི་
སྟེས་དབང་ཙམ་ག་ལ་ཡིན། གལ་སྲིད་མི་རྣམས་ལྷ་སྒྲུང་ལ་སྤྲོ་བ་མེད་ན། ཁོ་ཚོས་རང་ཉིད་
ཀྱི་མཚར་སྣང་ཆུད་འཛའ་བར་བྱེད་པའི་གཏམ་རྒྱུད་ལ་ཁྲེལ་རྒོད་བྱེད་ཅིང་། སི་ཐི་ལེ་ཁི་
ལན་ཏི་རང་ཉིད་སྒེར་གྱི་དབང་གྲགས་དང་དམིགས་བསལ་གྱི་ཁྱད་ཆོས་ཁོ་ན་ལ་བརྟེན་
ཚེ་རྣམ་པ་འདི་ཕྱིར་བསྒྱུར་བར་ཤིན་ཏུ་ཁག དེ་ཡང་རྦབ་རྡོ་ཐུར་འགྲིལ་དང་རི་བོང་ཐད་
རྒྱུགས་ཀྱི་དཔེ་ལྟར། ཅུང་མ་འགོར་བར་ཝེ་ཐི་པུ་རེའུ་ཞི་ཐི–རའོ་ཏི་ཧའོ་ཨེར་ཚི་ཡི་རྩོམ་
ཡིག་འགྲེམ་སྤེལ་བྱས་པས་སྒྱུ་རྩལ་ལ་དགའ་བ་རྣམས་ཀྱི་སེམས་ཀྱི་དོགས་པ་གཞི་ནས་
སེལ་བར་གྱུར།
འབུམ་རམས་པ་ཝེ་ཐི་པུ་རེའུ་ཞི་ཐི-རའོ་ཏི་ཧའོ་ཨེར་ཚི་ཁོ་འདུས་པའི་ལོ་རྒྱུས་
རིག་པའི་གྲུབ་མཐའ་འདིས “མི་གཤིས་གདོད་ནས་སྡིག་པ་ཅན” ཞེས་པ་ཁོ་ན་ཙམ་
ཁས་བླངས་པ་མ་ཡིན་པར། མི་གཤིས་ཀྱི་སྡིག་པ་དེ་ནི་མི་ཚོའི་བསམ་པའི་བཀོད་པའི་
རྒྱ་ཁྱོན་ལས་རིང་དུ་འདས་པར་སེམས་ཀྱིན་ཡོད་དེ། འཆར་ཡན་གྱི་བྲོ་བ་ཆེས་ཆེར་ལྡན་
པའི་མི་སྣ་དེ་བརྗིད་ཉམས་ཆེ་མདོག་གི་སྐྱེས་བུའི་ཚུལ་དུ་འབྲི་ཞིང་མི་ལ་ཉོབ་སྣང་སྟེར་
བའི་རྩོམ་པ་པོ་དང་བསྡུར་ན། ལོ་རྒྱུས་རིག་པའི་གསུང་རྩོམ་འདིས་ཀློག་མཁན་རྣམ་
པར་སྤྲོ་སྣང་བླ་ལྷག་པ་ཞིག་སྦྱིན་པར་གདོན་མི་ཟ་བ་སྨྲ་མི་དགོས། བདག་ལྟ་བུའི་ཀློག་
མཁན་ཞིག་ལ་མཚོན་ན། གལ་སྲིད་ཨན་ཏུང་ཉེ་དང་ཁི་ལེ་ཨོ་ཕའེ་ཐི་ལ་ཡི་འབྲེལ་བ་
དེ་དཔལ་འབྱོར་སྟེང་གི་མཐུན་འབྲེལ་ཙམ་གྱི་ཚུལ་དུ་བྲིས་ན། བདག་གདུང་སེམས་
ཆེན་པོ་སྐྱེ་སྲིད། གལ་སྲིད་བདག་ལ་ཐའེ་པའོ་ལེ་ཨོ་སིནི་དབྱིན་ཇིའི་རྒྱལ་པོ་ཆའོ་
ཊི་སྐུ་ཕྲེང་ལྔ་པ་དང་མཚུངས་པར་སྐྱོན་ཀུན་ཟད་ཀྱི་སྐྱེས་ཆེན་ཞིག་ཏུ་བགྲང་དགོས་
ཟེར་ན། དེ་ལ་ད་སྔར་ལག་ཏུ་ཚུད་པའི་དཔང་རྟགས་འདི་དག་ལས་ཀྱང་ཆེས་ཆེར་མང་
བ་ཞིག་དགོས། (དཔང་རྟགས་འདི་འདྲ་ད་ལྟ་ཆེས་རྙེད་པར་དཀའ་བས་གནམ་ས་གཉིས
ཐུགས་རྗེ་ཞུ) འབུམ་རམས་པ་ཝེ་ཐི་པུ་རེའུ་ཞི་ཐི-རའོ་ཏི་ཧའོ་ཨེར་ཚི་ཡིས་ཆོས་དཔོན་
ལའོ་པའོ་ཐི•སི་ཐི་ལེ་ཁི་ལན་ཏི་ཡི་མི་སྣའི་ལོ་རྒྱུས་དེ་ལ་དཔྱད་གཏམ་སྤེལ་བའི་དུས་
སུ་བཀོལ་བའི་ཚིག་དེ་བཀླགས་པའི་ཚེ་ན། སྐྱེ་བོ་རྣམས་ཆོས་དཔོན་ལས་ངན་འདི་ལ་
གདུང་སེམས་མི་སྐྱེས་ཐབས་མེད་འབྱུང་། ཆོས་དཔོན་འདིས་ངོ་སོ་སྲུང་ཆེད་མང་མང་
ཚོགས་ལ་གསལ་ཁ་མ་བཏོད་པའི་ཆ་རྣམས་ལ་གཡོ་ཟོལ་ཞེས་སྐྱོན་འཛུགས་པ་དང་།
ཁོའི་དགོས་མེད་ཞིབ་འབྲི་བྱས་པའི་ལེའུ་ཚན་གྱི་ཆ་རྣམས་ལ་ཐད་ཀར་རྫུན་གཏམ་དུ་
ལྟ་བ་དང་། དོན་དག་ལ་ལ་ཞིག་རྩོམ་པ་པོ་ཁ་དམ་ནས་མ་བྲིས་པ་དེར་ཐད་ཀར་དུ་ཝེ་ཐི་
པུ་རེའུ་ཞི་ཐི-རའོ་ཏི་ཧའོ་ཨེར་ཚིས་རྒྱབ་གཏད་པ་ཞེས་ཁ་རྡུང་བཏང་། བརྩམས་ཆོས་
ཁྲོད་ཀྱི་ཞན་ཆ་འདི་དག་ནི་མི་སྣའི་རྣམ་ཐར་འབྲི་མཁན་གྱི་རྩོམ་པ་པོ་ཞིག་གི་ངོས་ནས་
ལྟས་ན་སྐྱོན་བརྗོད་བྱེད་དགོས་པའི་འོས་སུ་ཆེ་མོད། ཡིན་ནའང་། རྣམ་ཐར་ནང་གི་མི་
སྣ་གཙོ་བོའི་བུ་ལ་མཚོན་ན་དེ་ལ་ཁག་མི་འདུག་སྟེ། ལས་མ་ལེགས་པ་ཞིག་ལ། ཐ་ན་
ཨང་ཀི་ལུའུ–ས་ཁེ་ཞུན་མི་རིགས་ལ་ཡང་དེ་དང་མཉམ་དུ་ཁ་རྡུང་ཕོག་ཡོད་དེ། འབུམ་
རམས་པ་ཝེ་ཐི་པུ་རེའུ་ཞི་ཐི-རའོ་ཏི་ཧའོ་ཨེར་ཚིས་སྤམ་རྫུ་ཆེ་བ་དང་། སྒྲོབ་ཉམས་ཚ་
བ། རང་མཐོང་ཆེ་བ། གཡོ་སྒྱུ་སྐྱེན་པ། ཁ་ཟས་བྲོ་མེད་གཡོས་སྦྱོར་བྱེད་མཁན་ཞེས་སྐྱོན་
བརྗོད་བྱས་ཡོད། བདག་གི་བསམ་འཆར་ལྟར་ན། ཆོས་དཔོན་སི་ཐི་ལེ་ཁི་ལན་ཏིས་ཕྱི་
ཕྱོགས་ཀྱི་སྐྱེ་བོའི་སེམས་སུ་གསལ་བའི་བཤད་རྒྱུན་ཏེ། ཁོའི་ཡབ་ཡུམ་གཉིས “མཐུན་
པོ་མེད་པའི ” དོན་དག་གི་ཐད་ལ་དགག་པ་རྒྱག་སྐབས་དངོས་གནས་གཟབ་ནན་མིན་
སྙམ། ཁོས་རྣམ་ཐར་དུ་ཁྲ་ལེ་ཟི•སི་ཐི་ལེ་ཁི་ལན་ཏི་ཡིས་པ་ལི་ནས་ཕ་ཡུལ་ལ་སྤྲིངས་
པའི་འཕྲིན་ཡིག་དེ་ལས་གང་དེ་ར་སྤྲོད་བྱེད་སྐབས། བཤད་རྒྱུར། ཁོའི་ཨ་ཕས་རང་གི་
ཆུང་མ་ལ “ཧ་ལས་པའི་བུད་མེད” ཅེས་བྲིས་ཡོད་ཟེར། ཡིན་ནའང་། ཝེ་ཐི་པུ་རེའུ་
ཞི་ཐི-རའོ་ཏི་ཧའོ་ཨེར་ཚི་ཡིས་འཕྲིན་ཡིག་གི་མ་ཡིག་དངོས་བསྐྱར་པར་བྱས་ཤིང་།
མ་གཞིར་ཆོས་དཔོན་སི་ཐི་ལེ་ཁི་ལན་ཏི་ཡིས་ར་སྤྲོད་བྱེད་ཀྱི་ཚིག་དེའི་མ་ཕྱི་ནི་འདི་ལྟ་
སྟེ། “དཀོན་མཆོག་གིས་བདག་གི་ཆུང་མ་ལ་ཉེས་ཆད་ཆོད་ཅིག བུད་མེད་འདི་ནི་དངོས་
འབྲེལ་ཧ་ལས་པ་ཞིག་རེད། བདག་གིས་མོ་དམྱལ་བར་བརྫང་འདོད” ཅེས་འདུག ཆོས་
ཚོགས་ཀྱི་སྟོབས་ཤུགས་རྩེ་གྲར་སོན་པའི་དུས་སྐབས་སུ་ཁོ་ཚོས་བྱེད་ཐབས་འདི་འདྲ་
བཀོལ་ཏེ་དགའ་བསུ་མི་བྱེད་པའི་དོན་དངོས་ལ་ལྟ་སྟངས་འདི་འདྲ་འཛིན་མི་སྲིད།
འབུམ་རམས་པ་ཝེ་ཐི་པུ་རེའུ་ཞི་ཐི-རའོ་ཏི་ཧའོ་ཨེར་ཚི་ནི་ཁྲ་ལེ་ཟི•སི་ཐི་ལེ་ཁི་
ལན་ཏི་ཡི་སྤྲོ་སེམས་འཁོལ་བའི་དད་གུས་པ་ཞིག་ཡིན། གལ་སྲིད་ཁོས་སི་ཐི་ལེ་ཁི་ལན་
ཏི་ལ་ངོ་བསྟོད་བྱ་འདོད་ན་ཉེན་ཁ་ཅི་ཡང་འབྱུང་མི་སྲིད་མོད། ཡིན་ནའང་། ཁོའི་མིག་
གི་ཚོར་ཤེས་ཤིན་ཏུ་རྣོ་བས་བལྟས་མ་ཉིད་དུ་གཤིས་འཇམ་རྒྱུད་དྲང་གི་སྤྱོད་སྟངས་འོག་
ཏུ་སྦས་པའི་ཐ་ཤལ་གྱི་སྤྱོད་པ་དེ་བརྟོལ་ནུས། ཁོང་ནི་གཅིག་ནས་སྒྱུ་རྩལ་ཞིབ་འཇུག་པ་
ཞིག་ཡིན་པ་དང་། གཉིས་ནས་སེམས་ཁམས་ནད་ལུགས་རིག་པ་བ་ཞིག་ཡིན། ཁོང་གིས་
མི་ཞིག་གི་སེམས་ཁམས་རྟོགས་རྒྱུ་ནི་ལག་པའི་མཐིལ་ཡིན། སེམས་ཁམས་ཀྱི་གསང་བ་
ལ་ཉམས་ཞིབ་མི་བྱེད་པའི་སྐྱེ་བོ་ཞིག་གིས་ཁོང་ལྟར་བྱ་དངོས་སྤྱིར་བཏང་བ་ལས་དོན་གྱི་
སྙིང་བོ་ནི་རྟོགས་ཐབས་མེད། སེམས་ཀྱི་གསང་བ་ལ་ཉམས་ཞིབ་ཡོད་པའི་སྐྱེ་བོས་ནི་སྨྲ་
བརྗོད་ལས་འདས་པའི་ཆོས་རྣམས་མཐོང་ཐུབ་ལ། སེམས་ཁམས་ནད་ལུགས་རིག་པ་བས་
སྨྲ་བརྗོད་ལས་འདས་པའི་ཆོས་རྣམས་མངོན་སུམ་དུ་མཐོང་ཐུབ་པ་ལྟར་ཡིན། ང་ཚོས་ཤེས་
རབ་ནོར་གྱིས་ཕྱུག་པའི་རྩོམ་པ་པོས་སྤྲོ་སེམས་འཁོལ་བའི་ངང་ནས་དཔའ་བོ་མི་སྣ་འདིའི་
ངོ་ཚར་གྱུར་པའི་ཞིབ་ཕྲའི་དོན་དག་རྩག་རྩིག་དག་ཇི་ལྟར་འཚོལ་སྡུད་བྱེད་ཀྱིན་ཡོད་པ་
མཐོང་ཐུབ་པས་ངོ་མ་བསྟོད་བསྔགས་བྱ་འོས་པའི་གནས་ཤིག་རེད། ཁོང་གིས་མི་སྣ་གཙོ་
བོ་འདིའི་བརྩེ་སེམས་མེད་ལ་སྒེར་སེམས་ཆེ་བའི་བྱ་སྤྱོད་ངན་པའི་དཔེ་གཞི་ཞིག་སྟོན་
ཐེངས་རེར་ཁོང་གི་སྙིང་ཁོང་ནས་དེ་ལ་གདུང་སེམས་ཤུགས་དྲག་ཅིག་སྐྱེ་བཞིན་ཡོད།
ཁོང་གིས་གཞན་གྱིས་བརྗེད་ཟིན་པའི་མི་སྣ་གཙོ་བོ་འདིའི་དོན་དག་གང་རུང་ཞིག་གིས་
ཆོས་དཔོན་ལའོ་པའོ་ཐི•སི་ཐི་ལེ་ཁི་ལན་ཏི་ཡི་གུས་སེམས་ལ་འཕྱ་སྨོད་བྱེད་དུས། ཁོང་
ནི་ཆོས་ལུགས་ཁྲིམས་ཁང་ནང་གི་ཁྲིམས་དཔོན་གྱིས་ཆོས་ལུགས་གཞན་ལ་དད་པ་བྱེད་
མཁན་ལ་ཁྲིམས་ཐག་གཅོད་པ་ཇི་བཞིན་དགའ་བའི་འཛུམ་མདངས་མངོན་པར་བཞད་
འདུག་ཅིང་། ཁོང་གིས་རྩོམ་ཡིག་འདི་འབྲི་བའི་སྡུག་རུས་དེ་ལ་སྐྱེ་བོ་རྣམས་ཧ་ལས་ངེས་
ཡིན། དོན་དག་ཕྲན་ཚེགས་དེ་དག་ཁོང་གིས་གཅིག་ཀྱང་མ་བསྐྱུར་བ་ལ། གལ་སྲིད་ཁྲ་ལེ་
ཟི“སི་ཐི་ལེ་ཁི་ལན་ཏི་ཡིས་གོས་བཀྲུས་པའི་རྩིས་ཁྲ་ཞིག་བརྒྱབ་མེད་པའི་དབང་དུ་བཏང་
ན། འདི་ལས་དོན་དག་དེ་ཧ་ཅང་ཞིབ་ཕྲའི་སྒོ་ནས་ཟིན་བྲིས་སུ་འགོད་དགོས་པ་སྟེ། གལ་
སྲིད་ཁོང་གིས་གཞན་གྱི་བུ་ལོན་ཞིག་འཇལ་མེད་པ་ཡིན་ན། བུ་ལོན་དེའི་འབྱུང་རྐྱེན་གྱི་
ཞིབ་ཕྲའི་གནས་ཚུལ་གཅིག་ཀྱང་ཆད་ལུས་མེད་པར་འབྲི་ངེས་ཡིན་པས་ན། ཚུལ་འདི་ལ་
ཀློག་མཁན་རྣམས་དངོས་འབྲེལ་བློ་བཀལ་ཆོག

གཉིས་པ།

ཁྲ་ལེ་ཟི•སི་ཐི་ལེ་ཁི་ལན་ཏི་ཡི་ཡིག་ཚགས་ཀྱི་སྐོར་ནས་འདི་འདྲ་མང་པོ་ཞིག་བྲིས་
ཡོད་པས་ད་ནི་བདག་གིས་སྣག་ཤོག་མང་པོ་ཞིག་ཆུད་ཟོས་སུ་གཏོང་བའི་དགོས་པ་མི་
འདུག་སྙམ། ཡིན་ནའང་། རི་མོ་པའི་རྣམ་ཐར་གྱི་རྡོ་རིང་འཛུགས་པ་དེ་ནི་དོན་གྱི་སྙིང་
བོར་དྲིལ་ན་ཁོང་གི་བརྩམས་ཆོས་ཡིན། བདག་ནི་སྐྱེ་བོ་ཕལ་མོ་ཆེ་དང་བསྡུར་ན་ཁོང་
ལ་ཆ་རྒྱུས་ཆེས་ཆེ་བ་སྨྲ་མི་དགོས། བདག་ནི་ཁོང་དང་ཐོག་མར་མཇལ་བའི་དུས་ནི་ཁོང་
གིས་ལས་རིགས་བསྒྱུར་ཏེ་རི་མོ་སློབ་པའི་ཡར་སྔོན་དེ་ཡིན། ཁོང་ཉིད་གྲོང་ཁྱེར་པ་ལི་
ནས་ཤིན་ཏུ་ཉམས་རྒུད་དུ་གྱུར་པའི་དུས་རིམ་ཀྱག་ཀྱོག་དེ་ལ་བདག་དུས་རྒྱུན་ཁོང་དང་
མཇལ་འཕྲད་བྱས། ཡིན་ནའང་། གལ་སྲིད་དམག་འཁྲུག་གིས་བདག་ཐཱ་ཞེ་ཐེ་གླིང་ཕྲན་
དུ་འགྲོ་བའི་གོ་སྐབས་མ་བསྐྲུན་ཚེ། བདག་གིས་རང་ཉིད་ཀྱི་དྲན་སྣང་འདི་དག་ཤོག་ངོས་
སུ་ཕབ་མི་སྲིད། ཀུན་གྱིས་མཁྱེན་གསལ་ལྟར། ཁོང་གིས་ཐཱ་ཞེ་ཐེ་གླིང་ཕྲན་དུ་རང་གི་མི་
ཚེའི་ཁྲོད་ཀྱི་མཇུག་མཐའི་ལོ་འགའི་འཚོ་བ་རོལ། བདག་དེ་རུ་ཁོང་ཉིད་ལ་ཆ་རྒྱུས་ཡོད་
པའི་སྐྱེ་བོ་མང་པོ་ཞིག་ལ་འཕྲད་མྱོང་། བདག་གིས་ཁོང་གི་སྐྱོ་གར་གྱི་མི་ཚེའི་ཁྲོད་ཀྱི་སྐྱེ་
བོ་རྣམས་ལ་ཆེས་གསལ་ཆ་མེད་པའི་ཆ་དེར་གསལ་ཁ་བཏོད་ཐུབ་སྙམ། གལ་སྲིད་སི་ཐི་
ལེ་ཁི་ལན་ཏི་ནི་རླབས་ཆེན་ཞིག་ཡིན་པར་འདོད་པའི་སྐྱེ་བོ་རྣམས་ཀྱི་གཏམ་དེ་བདེན་
པར་ཆ་བཞག་ན། ཁོང་དང་དངོས་སུ་ཞལ་འདྲིས་ཡོད་པའི་སྐྱེ་བོ་རྣམས་ཀྱིས་ཁོང་གི་
འདས་དོན་བརྗོད་པ་ནི་སྐད་ཆ་ལྷག་མ་ཞིག་ཡིན་མི་སྲིད། གལ་སྲིད་སྐྱེ་བོ་སུ་ཞིག་ང་རང་
སི་ཐི་ལེ་ཁི་ལན་ཏི་ལ་ཆ་རྒྱུས་ཡོད་པ་ནང་བཞིན་ཨེར“ཀི་ལེ་ཁི་ལ་རྒྱུས་མངའ་ཆེ་ཚེ། སྐྱེ་
བོ་གང་དེས་བྲིས་པའི་ཨེར-ཀི་ལེ་ཁིའི་རྗེས་དྲན་ཟིན་ཐོ་དེ་བཀླག་པའི་སླད་དུ་བདག་ཅག་
གིས་གཏོང་ཕོད་བྱེད་མི་ནུས་པའི་རྒྱུ་ཅི་ཞིག་ཡོད་དམ།
ཡིན་ནའང་། བདག་གིས་དོན་དག་འདི་དག་ལ་བརྟེན་ཏེ་རང་ཉིད་ཀྱི་རྒྱུ་མཚན་
གསེད་བཀྲོལ་བྱེད་འདོད་མེད། སྔོན་དུས་སུ་ཞིག་གིས་བཤད་པ་བདག་གི་སེམས་སུ་མི་
དྲན་མོད། རྣམ་ཤེས་ཞི་བར་གནས་ཆེད་དུ་མི་ཞིག་གིས་ཉིན་རྒྱུན་རང་ཉིད་ཀྱི་འདོད་བློ་
དང་མི་མཐུན་པའི་བྱ་བ་གཉིས་རེ་བསྒྲུབ་དགོས་ཟེར། དེ་ལྟར་བཤད་མཁན་དེ་ཤེས་རབ་
ལྡན་པ་ཞིག་ཡིན་པས། བདག་གིས་ནི་བྱ་བ་ཐམས་ཅད་མཐའ་གཅིག་ཏུ་ལེགས་བཤད་
འདིའི་ནང་བཞིན་བསྒྲུབས་པ་ཡིན། རྒྱུ་མཚན་ནི་བདག་ཞོགས་པར་མལ་ལས་ལྡང་བ་དང་
མཚན་མོ་མལ་དུ་བསྟི་བ་ཡིན་མོད། ཡིན་ནའང་། བདག་ལ་ཐོག་མ་ཉིད་ནས་དཀའ་ཐུབ་
སྤྱོད་པའི་རང་གཤིས་ཤིག་མངའ་བས་བདག་གིས་མཐའ་གཅིག་ཏུ་གཟའ་འཁོར་རེའི་ནང་
རང་གི་གདོས་བཅས་ཀྱི་ཕུང་བོ་འདི་ལ་སྡུག་སྦྱོང་ཐེངས་གཅིག་བཏང་བ་ཡིན། བདག་གིས
《ཐའེ་ཝུའུ་ཧྲིའི་ཚགས་པར》གྱི་རྩོམ་རིག་ཚགས་པར་འཕར་མ་གཅིག་ཀྱང་མ་ལུས་པར་
བལྟས་པ་ཡིན། དཀའ་སྤྱད་སྡུག་རུས་ལ་བརྟེན་ཏེ་དཔེ་ཆ་འདི་འདྲ་མང་པོ་ཞིག་བརྩམས་
པ་དང་། ཡང་རྩོམ་པ་པོས་དཔེ་ཆ་དེ་དག་གི་དཔེ་སྐྲུན་དང་། དེ་བཞིན་དུ་དེ་ལ་གཟབ་ནན་
གྱི་སྒོ་ནས་རེ་བ་འཆང་ཞིང་། ཡང་དཔེ་ཆ་དེ་དག་གི་ལས་དབང་ལ་རེ་སྒུག་བྱེད་བཞིན་
ཡོད་པ་འདི་དག་བསམ་ན། དེ་ནི་དངོས་གནས་ལུས་སེམས་གཉིས་ཀར་ཕན་པའི་ཉམས་
ལེན་ཞིག་ཅི་ལ་མིན། དཔེ་ཆ་ཞིག་རྦ་རླབས་ལང་ལོང་དུ་འཕྱུར་བའི་རྒྱ་མཚོ་ལས་འཕག་
འཚག་བྱེད་དུས་ཀྱི་རེ་འབྲས་ནི་ཇི་འདྲའི་ཉག་ཕྲ་བ་ལ་ཨང་། གལ་སྲིད་རྒྱལ་ཁའི་འབྲས་
བུ་ཞིག་ཐོབ་པའི་དབང་དུ་བཏང་ནའང་། རྒྱལ་ཁ་དེ་ཡང་ཇི་འདྲའི་སྐད་ཅིག་མའི་རང་
བཞིན་ལྡན་པའི་མི་རྟག་པ་ཞིག་རེད་ཨང་། གནམ་རྒན་མས་མཁྱེན་ཏེ། རྩོམ་པ་པོས་དཔེ་
ཆ་ཞིག་གི་སྟེང་དུ་རྔུལ་ཆུ་ག་འདྲ་བཏོན་ཡོད་དམ། དཀའ་སྡུག་ཇི་འདྲ་མང་པོ་བརྒྱུད་ཡོད་
དམ། སྐྱོ་ཤས་ག་ཚོད་མྱངས་ཡོད་དམ། དེ་དག་ཐམས་ཅད་ནི་སྟེས་དབང་གིས་ཀློག་པའི་སྐྱེ་
བོ་འགའི་ཆུ་ཚོད་འགའི་ངལ་གསོའི་རྟེན་ཙམ་གྱི་ཆེད་དང་། ཁོ་ཚོའི་ལྗོངས་རྒྱུ་རིང་མོའི་
ངལ་དུབ་སེལ་བའི་རྟེན་ཙམ་ལས་ཅི་ཡང་མིན། གལ་སྲིད་བདག་གིས་དཔེ་ཆའི་དཔྱད་
བརྗོད་གཞིར་བཟུང་སྟེ་སྤྱི་སྡོམ་ཞིག་སྤེལ་ན། དཔེ་ཆ་ནི་རྩོམ་པ་པོས་ནུས་པ་ཡོད་དགུ་
བཏོན་པའི་ཉིང་ཁུ་ཡིན། རྩོམ་མཁན་གྱིས་དེ་ལ་རང་གི་བློ་གྲོས་བསྟིམས་ཡོད། དེ་ལ་
འགའ་རེ་ནི་མི་ཚེ་གང་བོར་བརྩོན་འགྲུས་བརྩམས་པའི་འབྲས་བུ་ཡིན། བདག་ལ་དེའི་
ཁྲོད་ནས་བསླབ་བྱ་ཞིག་ཐོབ་པ་ནི། རྩོམ་མཁན་གྱིས་རྩོམ་པའི་སྤྲོ་སེམས་ཀྱི་ཁྲོད་དུ་རང་
ལ་མངའ་བའི་ཡོན་ཏན་དང་བློ་གྲོས་ཕྱིར་སྤྲོས་པ་ལས་རྩོམ་ཡོན་རག་དགོས་ངེས་རེད། དེ་
ལས་གཞན་གང་
ཞན་གང་ཅི་ལའང་བསམ་བློ་གཏོང་མི་རུང་སྟེ། བརྩམས་ཆོས་ལ་རྒྱལ་ཁའི་འབྲས་
བུ་འཐོབ་ཀྱང་རུང་། ཕམ་ཁའི་སྡུག་བསྔལ་མྱངས་ཀྱང་ཆོག བསྟོད་པའི་ཡུལ་དུ་གྱུར་ཀྱང་
རུང་། སྨད་པའི་གནས་སུ་ལྷུང་ཡང་ཆོག ཐམས་ཅད་སྣང་མེད་དུ་འཇོག་དགོས་སོ། །
དམག་འཁྲུག་གི་མགོ་བརྩམས་བྱུང་། དམག་འཁྲུག་གིས་ཡང་ན་འཚོ་བ་གསར་བ་
ཞིག་གི་རྣམ་འགྱུར་སྟོན། ན་གཞོན་ཚོས་བདག་ཅག་རྒན་རབས་རྣམས་ཀྱིས་འདས་པའི་
དུས་སུ་མ་རྟོགས་པའི་འཇིག་རྟེན་དབང་དུ་སྡུད་པའི་ལྷ་དེར་སྐྱབས་སུ་མཆི་བས། བདག་
ཅག་གི་ཕྱི་རབས་འདི་དག་ད་ནས་ཕྱོགས་གང་ཞིག་ལ་ཁ་ལོ་བསྒྱུར་ངེས་ཡིན་པ་གསལ་
བོར་མཐོང་ཐུབ། གཞོན་རབས་རྣམས་ཀྱིས་རང་ཉིད་ཀྱི་སྟོབས་ཤུགས་ནི་ཁ་རྩོད་འུར་
སྒྲའི་ཁྲོད་ནས་མེད་པ་སྔར་ནས་ཁོང་དུ་ཆུད་ཡོད། ཁོ་པ་ཚོ་ད་ལྟ་གཞི་ནས་བདག་ཅག་གི་
བསྟི་གནས་སུ་སླེབས་ཤིང་། བདག་ཅག་གི་བཞུགས་གནས་སུ་བཞུགས་པ་དང་། དེ་ཡི་
ནམ་མཁའ་ཧྲིལ་བོར་སྔར་ནས་ཁོ་པ་ཚོའི་འུར་སྒྲས་ཁེངས་ཡོད། རྒན་རབས་འགའ་ཞིག་
གིས་ཀྱང་གཞོན་པ་ཚོའི་བཞད་གད་ཀྱི་ཉམས་ལ་ལད་ཟློས་བྱེད་པ་དང་། བརྟུན་པ་དྲག་
པོས་ཁོ་པ་ཚོའི་མི་ཚེ་ད་དུང་མཇུག་རྫོགས་མེད་པར་ཡིད་རྟོན་འཆའ་ཞིང་། སྐྱེ་བོ་འདི་
དག་གིས་ལྡེམ་ལྕག་འཁྱུག་པའི་གཞོན་པ་དེ་དག་ལ་གྲེ་འགྱུར་འགྲན་མོད། ཡིན་ནའང་།
ཁོ་པ་ཚོའི་མགྲིན་པ་ལས་སྒྲོག་པའི་སྒྲ་ནི་སྙིང་པོས་དབེན་པར་མ་ཟད། དེ་དག་ནི་སྙིང་
རྗེའི་ཡུལ་དུ་གྱུར་པའི་མགོ་ཡང་འཁྱམས་མོ་ཞིག་དང་ཡང་གཉིས་སུ་མི་འདུག ཁོ་ཚོ་ལོ་
རྒན་དྲུག་ཅུ་བརྒལ་ན་ཡང་སྔར་བཞིན་སྐག་ཚོས་དང་གཡེར་བག་ལ་བརྟེན་ཏེ་ལང་ཚོ་
སླར་ཡང་བསུ་བའི་རང་སྣང་འཁྲུལ་གྱིན་ཡོད། དེ་ལས་ཅུང་སྤྱང་གྲུང་ལྡན་པ་དག་གིས་
བབ་ཆགས་ཚུལ་ལྡན་གྱི་ཉམས་འགྱུར་མངོན་གྱིན་ཡོད་ལ། ཁོ་པ་ཚོའི་འཛུམ་མདངས་
ཀྱི་ཁྲོད་ནས་ཐུགས་དཀྱེལ་གྱི་བརྙས་བཅོས་ཙམ་བསྟན་འོང་། ཁོ་པ་ཚོས་སྔོན་དུས་མཐོན་
པོ་ཁྲི་ལ་འགྱིང་བའི་སྐྱེ་བོ་རྡོག་འོག་ཏུ་བརྫིས་པའི་ཚུལ་ཡིད་དུ་འཆར་སྲིད་ལ། དེ་ཡང་
དངོས་གནས་འདི་དག་དང་འདྲ་བར་ཁ་ནས་ཁ་ཕོ་སྒྲོག་ཅིང་རང་རློམ་སྒྲོབ་ཉམས་ལྡན་
ཡང་། ཁོ་པ་ཚོས་དཔལ་འབར་མཐོན་པོར་བཏེགས་པའི་དཔའ་རྟུལ་རྣམས་ཀྱིས་ནམ་
ཞིག་གི་ཉིན་མོར་བཞུགས་གནས་གཞན་ལ་སྟེར་དགོས་པ་ཚོད་དཔག་བྱས་འདུག་ཅིང་།
སུ་ཞིག་གི་གཏམ་ལའང་མཐའ་མཇུག་གི་ཁྲུན་ཐག་གཅོད་པའི་ནུས་པ་མེད། ཉེ་ཉེ་ཝེ་
གྲོང་ཁྱེར་དར་བའི་དུས་དང་མིང་གྲགས་ཀུན་ལ་ཁྱབ་པའི་དུས་སུ་གསུང་རབ《ཧྥུའུ་ཡུན》
གསར་མ་དེ་རྙིང་པར་གྱུར་པ་མ་ཡིན་ནམ། གཏམ་རྫིག་པོ་འདི་འདྲ་སྨྲ་བའི་སྐྱེ་བོ་རྣམས་
ཀྱི་སེམས་སུ་ཁོ་པ་ཚོས་སྔོན་བྱོན་སྐྱེས་བུ་རྣམས་ཀྱིས་མགྲིན་པའི་ལམ་ནས་མ་བྱུང་བའི་
བདེན་ལུགས་ཤིག་སྨྲས་བྱུང་སྙམ་མོད། དོན་དངོས་སུ་ཁོ་པ་ཚོའི་གཏམ་གྱི་སྨྲ་སྟངས་དེ་
འདྲ་ཡང་སྔོན་རབས་ཚོས་ཞལ་ནས་བརྒྱ་རེ་གླེང་ཡོད་ཕྱིར་དེ་ལ་འགྱུར་བ་སྤུ་ཙམ་ཡང་
བྱུང་མེད། དེ་ནི་ཆུ་ཚོད་ཀྱི་མདེའུ་ཁྱུད་མོར་འཁོར་བའི་ལྗོངས་རྒྱུ་རིང་མོ་ཞིག་ནམ་ཡང་
བསྐྱར་བཟློས་བྱེད་པ་དང་མཚུངས།
སྐབས་རེར་སྐྱེ་བོ་ལ་ལ་ཁོ་རང་གི་གོ་གནས་ངེས་ཅན་ལ་ལོངས་སུ་སྤྱོད་པའི་དུས་
སྔར་ནས་འདས་ཏེ་ད་ནི་ཁོ་ལ་ཆ་རྒྱུས་མེད་པའི་དུས་རབས་གསར་བ་ཞིག་ལ་ཞུགས་ན།
དེའི་ཚེ་སྐྱེ་བོ་རྣམས་ཀྱིས་མི་ཡུལ་གྱི་ཟློས་གར་ཁྲོད་ནས་ཧ་ཅང་ཁྱད་མཚར་བའི་གནས་
ཚུལ་ཞིག་མཐོང་ཐུབ། དཔེར་ན། ད་ལྟ་སུ་ཞིག་གིས་ཆའོ་ཊི•ཁེ་ལེ་པུ'ཡིད་ལ་འཆར་རམ།
ཁོང་ཉིད་འཚོ་གཞེས་གནང་བའི་དུས་ཏེ་ཁོང་གིས་སྙན་གྲགས་ལ་ལོངས་སུ་སྤྱོད་པའི་དུས་
དེར། སྐབས་དེའི་སྐྱེ་བོ་རྣམས་ཀྱིས་མགྲིན་གཅིག་ཏུ་ཁོང་ནི་རླབས་ཆེན་གྱི་ལྷན་སྐྱེས་ཤེས་
རབ་ལྡན་པ་ཞིག་ཏུ་ཡིད་ཆེས་བྱེད་ཀྱིན་ཡོད། འདི་ནི་སྔར་བས་རྙོག་འཛིང་ལྡན་པའི་དེང་
རབས་འཚོ་བའི་ཁྲོད་ཧ་ཅང་མཐོང་དཀོན་པ་ཞིག་རེད། ཁོང་གི་སྙན་ངག་གི་ཐབས་རྩལ་
ནི་ཡ་ལི་ཧྲན་ཏ•ཕུའུ་པའེཡི་གྲུབ་མཐའ་ལས་བསླབས་པ་ཡིན་ཞིང་། ཁོང་གིས་སྒྲ་རྒྱན་
སྤྱད་དེ་བསླབ་བྱ་སྟོན་པའི་གཏམ་རྒྱུད་མང་པོ་བརྩམས། ཧྥ་རན་སི་གསར་བརྗེ་དང་ནཱ་ཕའོ་
ལུན་དམག་འཁྲུག་བྱུང་བའི་རྗེས་སུ། སྙན་ངག་པ་རྣམས་ཀྱིས་སྙན་ངག་གསར་བ་ངག་ཏུ་
གྱེར་ནའང་། སྐུ་ཞབས་ཁེ་ལེ་པུ་ཡིས་མུ་མཐུད་དུ་ཁོང་གི་སྒྲ་རྒྱན་གྱིས་ཀུན་སྤྱོད་སྟོན་པའི་
སྙན་ངག་རྩོམ། བདག་གིས་དཔྱད་ན། ཁོང་གིས་རེ་ཞིག་དར་སྲོལ་ཆེ་བའི་སྙན་ངག་གསར་
བ་དེ་དག་ངེས་པར་བཀླགས་ཡོད་པར་མ་ཟད། ད་དུང་སྙན་ངག་འདི་དག་དངོས་གནས་
བཀླག་ཐབས་མི་འདུག་ཅེས་ཀྱང་འདོད་ཡོད། ངོ་མ་སྙན་ངག་གསར་བ་ཕལ་ཆེར་དེ་ལས་
མ་འདས་པ་སྨོས་ཅི་དགོས། ཡིན་ནའང་། ཅི་ཚི་དང་ཧྭ་ཚི་ཧྭ་སི་ཡིས་བརྩམས་པའི་བསྟོད་
ཚིག་དང་། ཁི་ལིའུ་ལེའུ་ཊི་ཡི་སྙན་ཚིག་རེ་གཉིས་དང་། ཞེའུ་ལེ་ཡི་མང་པོ་ཞིག་ལ་དངོས་
གནས་སྔོན་བྱོན་མཁས་པའི་ངག་གི་རྩལ་ལས་མ་ཐོན་པའི་བསམ་བློ་རྒྱ་ཆེན་མངའ། སྐུ་
ཞབས་ཁེ་ལེ་པུ་ནི་དུས་ལས་ཡོལ་ནའང་། ཁོང་གིས་ད་དུང་མུ་མཐུད་དུ་བརྩོན་པ་ལྷོད་
མེད་ཀྱིས་ཁོང་གི་སྒྲ་རྒྱན་གྱི་སྙན་ངག་རྩོམ། བདག་གིས་ཀྱང་ཆད་མ་མཐུད་ཀྱི་ངང་ནས་
བདག་ཅག་གི་དུས་རབས་འདིའི་ན་གཞོན་རྣམས་ཀྱི་སྙན་ངག་ལ་བལྟས་པ་ཡིན།
ཚོའི་ཁྲོད་དུ་བརྩེ་དུང་ཟབ་པའི་ཅི་ཚི་དང་དྲི་མས་མ་གོས་པའི་ཞེའུ་ལེ་རེ་ཡོད་ངེས། ཁོ་
ཚོས་འཇིག་རྟེན་རྟག་བརྟན་དུ་གནས་པའི་དྲན་ཐོ་རུ་རུང་བའི་སྙན་ཚིག་སྤེལ་ཡོད་ཀྱང་
སྲིད་མོད། དེ་དག་བདག་གིས་བཤད་མི་ནུས། བདག་གིས་ཁོ་པ་ཚོའི་རྨད་དུ་བྱུང་བའི་
ཚིག་སྦྱོར་ལ་མོས་བསྟོད་བྱེད་ཀྱིན་ཡོད་དེ། ཁོ་པ་ཚོ་ད་དུང་ལོ་ན་གཞོན་ནའང་། ཤེས་རབ་
ནོར་གྱིས་ཕྱུག་ཡོད། དེར་བརྟེན་གལ་སྲིད་ཁོ་པ་ཚོ་ལ “རེ་བ་ཆེ” ཞེས་པའི་གཏམ་ཙམ་
སྨྲས་ན་དེ་ནི་ཧ་ཅང་བཞད་གད་འཆོར་བའི་གནས་ཤིག་མ་ཡིན་ནམ། བདག་ནི་ཁོ་པ་ཚོའི་
ཞིབ་ཚགས་ལྡན་པའི་རྩོམ་ལུས་ལ་ཧ་ལས་མོད། འོན་ཀྱང་། ཁོ་པ་ཚོའི་ཚིག་སྦྱོར་ཕུན་
སུམ་ཚོགས་པོ་ཆགས་ཀྱང་། (ཁོ་པ་ཚོའི་ཚིག་ཚོགས་ལ་བལྟས་ན། སྐྱེ་བོ་འདི་དག་འགུལ་སླེ་རུ་
གཡོ་བཞིན་ལའོ་ལྗི་ཐི་ཡི《ཚིག་མཛོད་རིན་ཆེན་བང་མཛོད》ལ་བལྟས་པའི་སྣང་བ་སྟེར)བདག་
ཅག་ལ་གསར་བཤད་ཀྱི་ཆ་ཅི་ཡང་སྦྱིན་མ་བྱུང་། བདག་གིས་བལྟས་ན། ཁོ་པ་ཚོས་ཤེས་རྒྱུ་
ཧ་ཅང་མང་དྲགས་པ་འདྲ། ཚོར་སྣང་ཡོན་ཏན་ལས་བརྒལ་འདུག་སྟེ། ཁོ་པ་ཚོ་བདག་གི་
ཕྲག་པ་ལ་བརྟེན་པའི་ངར་ཤུགས་དང་བདག་གི་ཕང་པ་རུ་འཛུལ་བའི་ཚོར་སྣང་དེ་བདག་
གིས་དངོས་གནས་བཟོད་ཐབས་བྲལ། བདག་གི་སེམས་སུ། ཁོ་པ་ཚོའི་སྤྲོ་སེམས་ལ་རུས་
པའི་ཧ་བྲལ་ཞིང་ཁོ་པ་ཚོའི་ཕུགས་འདུན་ཡང་སྤྱིར་བཏང་བ་ཡིན་སྙམ་པས་བདག་ནི་ཁོ་
པ་ཚོ་ལ་དགའ་བོ་མི་འདུག བདག་གི་བསམ་བློ་རྙིང་བར་གྱུར་ནའང་། བདག་གིས་སྔར་
བཞིན་སྒྲ་རྒྱན་གྱིས་ཀུན་སྤྱོད་སྟོན་པའི་སྙན་ངག་འབྲི་རྒྱུ་ཡིན། ཡིན་ནའང་། གལ་སྲིད་
བདག་གིས་གསར་རྩོམ་ནི་རང་ཉིད་ཀྱི་དགའ་སྣང་ཞིག་ཏུ་བསམ་པ་ལས་གཞན་ད་དུང་དེ་
ལ་རེ་བ་གཞན་ཞིག་འཆང་ན་བདག་ནི་བླུན་པོ་འབའ་ཞིག་གོ །

གསུམ་པ་

ཡིན་ནའང་། འདི་དག་ཐམས་ཅད་ནི་བརྗོད་བྱ་རུ་མ་འདུས་པའི་སྐད་ཆ་དག་རེད།
བདག་གིས་ཐོག་མའི་དཔེ་ཆ་རྩོམ་པའི་དུས་སུ་ལོ་ན་ཧ་ཅང་གཞོན། ཡིན་ནའང་།
རྐྱེན་གཞན་གྱི་དབང་གིས་དཔེ་ཆ་འདི་ལ་སྐྱེ་བོ་རྣམས་ཀྱིས་དོ་སྣང་ཆེན་པོ་བྱེད་ཅིང་། ད་
དུང་སྐྱེ་བོ་མང་པོ་ཞིག་གིས་བདག་ལ་ངོ་ཤེས་བཅའ་འདོད་ཡོད།
བདག་རང་དང་ཐོག་ལོན་ཏོན་རྩོམ་རིག་ལས་རིགས་ཀྱིས་གདན་འདྲེན་ཞུ་བའི་
སྐབས་དེར། ཕྱོགས་གཅིག་ནས་སེམས་སུ་སྤྲོ་བས་ཁེངས་ཤིང་ཕྱོགས་གཞན་ཞིག་ནས་ཁ་
སྐྱེངས་པའི་སེམས་པ་བྱུང་། ད་ལྟ་དེ་དག་ལ་ཕྱིར་དྲན་རེ་བྱས་ན་སྐྱོ་སྣང་ངང་གིས་སྐྱེས།
དུས་ཡུན་རིང་མོ་ཞིག་ལ་བདག་ལོན་ཏོན་དུ་འགྲོ་མ་མྱོང་། གལ་སྲིད་ད་ལྟའི་སྒྲུང་གཏམ་
དུ་བྱུང་བའི་ཞིབ་འབྲི་དེ་འདྲ་ཡིན་པ་བདེན་ན། ལོན་ཏོན་ལ་འཕོ་འགྱུར་ཆེན་པོ་བྱུང་ཡོད་
ཚོད་འདུག རིག་གནས་པ་འདུས་སྡོད་བྱེད་པའི་ས་གནས་སྔར་ནས་འགྱུར་ཟིན། ཆི་ཨེར་
ཞི་དང་པུ་ལའོ་མུའུ་ཟི་པའོ་ལེ་གཉིས་ཀྱིས་ཧན་ཕུའུ་ཟི་ཐའེ་ཏི་དང་། ནའོ་ཐིང་རི་སྒོ། མཐོ་
ལམ། ཁིན་ཞིན་ཏུན་བཅས་ཀྱི་གོ་ས་འཕྲོགས་ཡོད། སྔོན་དུས་ལོ་ན་བཞི་བཅུར་མ་སོན་
པའི་བར་དུ་དེ་ནི་མི་སྣ་ཁྱད་དུ་འཕགས་པ་ཞིག་ཏུ་བགྲང་སྲིད་ལ། དེང་དུས་ཕོ་ལོ་ཉེར་ལྔ་
བརྒལ་དུས་སྐྱེ་བོ་ཚོགས་ཀྱི་ཁ་མཚར་དང་གད་མོའི་ཡུལ་དུ་གྱུར་ཡོད། བདག་གི་སེམས་
སུ་རང་རེ་རྣམས་ཆུང་དུས་སུ་རང་ཉིད་ཀྱི་བརྩེ་དུང་ཕྱིར་མངོན་པར་ཁ་སྐྱེངས་པ་ནི་སྐྱེ་
བོ་རྣམས་ཀྱིས་འཕྱ་དགོད་བྱེད་པར་སྐྲག་པ་ཡིན་པར་འདོད། དེའི་ཕྱིར་རང་ཉིད་ཀྱིས་རང་
ཉིད་གཅུན་ཏེ་སྐྱེ་བོའི་ཚོགས་ཀྱི་མཐོང་སྣང་དུ་ང་རྒྱལ་ཁེངས་དྲེགས་ཅན་གྱི་སྣང་བ་ཞིག་
སྟེར་བར་མི་བྱེད། བདག་གིས་དེ་སྔའི་བག་མེད་ཀྱི་སྙན་ངག་པ་དང་རྩོམ་པ་པོ་རྣམས་ནི་
རང་ལུས་རང་སྲུང་ལ་གཟབ་ནན་བྱེད་མཁན་ཞིག་ཏུ་མི་འདོད་མོད། ཡིན་ནའང་། ད་
ལྟའི་རིག་རྩལ་ལས་རིགས་ནང་བཞིན་འདི་ལྟའི་ཞེན་པ་ལོག་ཅིང་ཞེ་མེར་བ་མང་པོ་ཞིག་
ཡོད་པ་ཡིད་ལ་དྲན་མི་འདུག བདག་ཅག་གིས་རང་ཉིད་ཀྱི་ཧར་ཚ་པོའི་བྱ་སྤྱོད་དེ་ལ་ཁ་
བཅིང་འདྲ་ཆགས་པོ་ཞིག་གིས་གཡོགས་ན་དེ་ནི་གསོག་གསོབ་ཅིག་ཡིན་མི་སྲིད། བདག་
ཅག་གིས་བརྗོད་དོན་ཟབ་མོ་ཅན་གྱི་གཏམ་བཤད་པར་མཐོང་ཆེན་བགྱི་མོད། དེ་ཡང་གྲེ་
བ་གཏམ་གྱིས་མི་ཁེགས་པར་ཅི་བཤད་དྲང་བོར་སྨྲ་ངེས་ཡིན། སྐྱེ་མ་ཚོས་དེའི་དུས་ད་དུང་
ཕྱོགས་ཡོངས་སུ་ཁྱབ་པའི་རང་དབང་གི་གོ་གནས་ངེས་ཅན་ཞིག་བླངས་མེད།
བདག་ནི་ཝེ་ཏའོ་ལེ་ཡའི་རླངས་འཁོར་འབབ་ཚིགས་ཀྱི་ཉེ་འགྲམ་ཞིག་ཏུ་གནས་
མལ་བཅས་ཡོད། བདག་གིས་ད་དུང་འགྲུལ་རྩིས་ཤིན་ཏུ་ཆེ་བའི་རིག་རྩལ་པའི་ཁྱིམ་
ཚང་ལ་མགྲོན་དུ་ཆས་ན་གྲོང་ཁྱེར་ནས་རླངས་འཁོར་ལ་བསྡད་དེ་སྐོར་བ་དུ་མ་ཞིག་བྱེད་
དགོས་པ་ཡིད་ལ་དྲན་འོངས། ཁ་སྐྱེངས་ཤིང་བག་འཁུམས་པའི་ཚོར་བ་ཞིག་གིས་ཀུན་
ནས་བསླངས་ཏེ་བསྐྱོད་དགོས་པའི་ཕྱིར་ན། བདག་རྒྱུན་དུ་སྲང་ལམ་ནས་ཡར་འགྲོ་མར་
འགྲོ་ཐེངས་དུ་མ་བྱས་ཏེ་རང་གིས་རང་ཉིད་ལ་སྙིང་སྟོབས་བསྐྱེད་རྗེས་ད་གཟོད་སྒོ་དྲིལ་
མནན་པ་ཡིན། དེའི་རྗེས་སུ་སེམས་སུ་དངངས་སྐྲག་ཅིག་དང་ལྷན་དུ་གྲོགས་པོ་མང་པོ་
མཉམ་འཛོམས་བྱུང་ཞིང་དབུགས་ཀྱང་འབྱིན་རྔུབ་བྱེད་དཀའ་བའི་ཁང་པ་ཞིག་ཏུ་བསུ་
བ་བྱེད་པ་དང་། བདག་རང་མིང་གྲགས་ཅན་དེ་དང་དབང་དྲག་ཅན་གང་དག་ལ་འོས་
སྦྱོར་བྱེད་ཅིང་། དེ་དག་གིས་བདག་གི་བརྩམས་ཆོས་ལ་ངོ་བསྟོད་ཀྱི་གཏམ་སྨྲས་ན་བདག་
དངོས་གནས་རང་གནས་སུ་སྡོད་མི་ཚུགས་པའི་སྣང་བ་སྟེར། ཁོ་ཚོས་བདག་གི་ལེགས་
བཤད་མཚར་པོ་ཞིག་ལ་ངང་སྒུག་བྱས་ཡོད་པ་བདག་གིས་རྟོགས་ནུས་མོད། ཡིན་ནའང་།
ཇ་སྟོན་མཇུག་སྒྲིལ་རག་བར་དུ་བདག་གི་ཡིད་ལ་མཚར་གཏམ་ཞིག་དྲན་མ་བྱུང་།
དཀའ་སྡུག་གི་ཚུལ་དེ་འགེབ་པའི་སླད་དུ། བདག་གིས་མགྲོན་པོ་རྣམས་ལ་ཇ་འདྲེན་པ་
དང་། ཆ་མི་སྙོམས་པར་གཤར་ཞིང་སྟེང་དུ་ཤིང་མར་བསྐུས་པའི་བག་ལེབ་དག་ཁོ་པ་ཚོའི་
སར་སྐྱེལ་བར་གྲ་སྒྲིག་བྱས། བདག་གི་དམིགས་ཡུལ་ནི་དེ་དག་ལས་སུ་ཞིག་གིས་ཀྱང་
བདག་ལ་སྣང་འཇོག་མི་བྱེད་པ་དང་། བདག་གིས་བློ་བདེ་བག་ཕེབས་ཀྱི་སྒོ་ནས་མཁས
གྲགས་རྒྱས་པའི་སྐྱེས་ཆེན་འདི་དག་ལ་ལྟ་ཞིབ་རེ་དང་། ཁོ་པ་ཚོའི་ངོ་མཚར་བའི་གཏམ་་
ལ་རེ་རེ་ཉན་རྒྱུ་དེ་ཡིན།
བདག་གིས་ལུས་པོ་དར་ཞིང་སྐྱེ་གཟུགས་མདའ་ལྟར་དྲང་བའི་བུད་མེད་མང་པོ་ཞིག་
མཐོང་མྱོང་། དེ་དག་གི་སྣའི་གཟེངས་མཐོ་ཞིང་མིག་ཟུང་གཡོ་འགུལ་བྱེད། ཁོ་ཚོའི་ལུས་
ལ་གྱོན་ཆས་གྱོན་ཡོད་པ་དེ་ནི་དངོས་གནས་ཅི་ཞིག་གི་སྟེང་དུ་ཁྲབ་རྨོག་ཅིག་བཀལ་
ཡོད་པ་དང་མཚུངས། གཞན་ཡང་བྱི་ལ་བཞིན་ལུས་པོ་རིད་པའི་གཞོན་ནུ་མ་མང་པོ་
ཡང་མཐོང་འོངས། དེ་ཚོས་ངག་འཇམ་ཞིང་སྙན་པར་སྨྲ་ལ་མིག་ཟུང་རིག་རིག་ཏུ་འཕྲུལ།
བདག་ནི་རྒྱུན་དུ་དེ་ཚོས་ལག་ཤུབས་གྱོན་ཏེ་ཤིང་མར་བསྐུས་པའི་བག་ལེབ་གཤར་མ་
བཟའ་བའི་རྣམ་འགྱུར་སྐྱོ་པོ་དེར་ཧ་ཅང་མཚར་སྣང་སྐྱེས་ཤིང་། དེ་ཚོས་སྐྱེ་བོ་གཞན་
གྱིས་མི་མཐོང་བའི་ས་ནས་འཇབ་བུའི་ངང་མཛུ་གུ་རྐུབ་སྟེགས་སྟེང་ཕྱིས་ཕྱིས་བྱེད་པའི་
ཚུལ་འདིར་རྗེས་སུ་ཡི་རང་བྱེད། འདི་ཡིས་ནི་གཞིས་ཀྱི་རྒྱུ་ནོར་ལ་ཕན་སླེབས་སྒྲུབ་མེད་
པ་ཁོ་ཐག་ཡིན་མོད། འོན་ཀྱང་། གཞིས་ཀྱི་བདག་མོ་གཞན་པའི་ཁྱིམ་ལ་མགྲོན་དུ་ཕེབས་
པའི་དབང་དུ་བཏང་ནའང་དེ་བཞིན་གྲོགས་པོའི་རྒྱུ་ནོར་སྟེང་དུ་སྐྱིན་ལན་འཇལ་ངེས་
ཡིན་པ་ཐེ་ཚོམ་མེད། ལང་ཚོ་མ་འདི་དག་ལས་འགའ་ཞིག་གིས་དུས་རབས་དང་མཐུན་
པའི་གྱོན་ཆས་སྤྲས་ཡོད། དེ་ཚོས་བཤད་ན། གང་ལྟར་ཡང་དེ་ཚོས་སུ་ཞིག་གིས་སྒྲུང་
གཏམ་ཞིག་འབྲི་བའི་ཆེད་དུ་གྱོན་ཆས་ཛ་རེ་ཛོ་རེ་གྱོན་པའི་ཚུལ་འདི་བློ་ཡིས་མི་འཆུན་
ཟེར། གལ་སྲིད་ཁྱོད་ལ་སྨྱུག་མ་ཚིགས་དྲུག་དང་མཚུངས་པའི་སྐྱེ་གཟུགས་ཤིག་ཡོད་ན་
དེ་ཉིད་གཞན་ལ་མི་ངོམ་པའི་རྒྱུ་མཚན་ཅི་ཞིག་ཡིན་ནམ། དབྱིབས་ལེགས་པའི་རྐང་པ་
ཆུང་ཆུང་ལ་མདོག་མཛེས་པའི་དུས་རབས་དང་མཐུན་པའི་ལྷམ་ཆུང་གྱོན་ན་རྩོམ་སྒྲིག་
པས་ཁྱོད་ཀྱི་རྩོམ་ཡིག་བེད་སྤྱོད་གཏོང་བར་བར་གེགས་བྱེད་མི་སྲིད། ཡིན་ནའང་། སྐྱེ་བོ་
འགའ་ཞིག་གི་སེམས་སུ། འདི་ནི་བག་ཡོད་ཀྱི་བྱེད་སྟངས་ཤིག་མ་ཡིན་ཏེ། སྐྱེ་བོ་འདི་དག་
གི་རྒྱབ་ཏུ་གྱོན་པ་ནི་སྒྱུ་རྩལ་གྱི་འཁལ་འཐག་གྱོན་ཆས་དང་དབུ་ལ་མནབས་པ་ནི་གདོད་
མའི་ཁ་དོག་ཅན་གྱི་རིན་ཆེན་གཙུག་རྒྱན་ཡིན་པར་སྙམ། འདི་ལས་སྐྱེས་པ་ཕོ་ཡིས་
མནབས་པའི་གྱོན་ཆས་ལས་སྤྱིར་བཏང་དུ་ཆ་མ་ཆོ་རིགས་ཀྱི་སྐོར་ཤིན་ཏུ་ཉུང་། ཁོང་
པ་ཚོས་གང་ནུས་ཀྱིས་རང་ཉིད་རྩོམ་པ་པོ་ཞིག་ཡིན་པ་གཞན་ལ་ཤེས་སུ་མི་འཇུག་པར་
སྐྱེ་བོ་གཞན་གྱིས་རང་ཉིད་ལ་ཀུན་ནས་འཇོན་ཐང་ཅན་ཞིག་གི་ལྟ་སྟངས་འཛིན་པར་རེ་
བ་བྱེད། ཡུལ་གྲུ་གང་ཞིག་ལ་ཕྱིན་ཡང་རུང་། སྐྱེ་བོའི་ཚོགས་ཀྱིས་ཁོ་ཚོ་ནི་ཀུང་སི་ཆེན་པོ་
ཞིག་གི་ཆེས་མཐོའི་ལས་གཉེར་པ་ཡིན་པར་ངོས་འཛིན་བགྱིད་པ་སྟེ། རྒྱུ་མཚན་ནི་སྐྱེ་བོ་
འདི་དག་རྣམ་པ་ཀུན་ཏུ་ལུས་ལ་ངལ་དུབ་ཅིག་གིས་ཁྱབ་པའི་ཕྱིར། བདག་ནི་དེ་སྔ་གཞི་
ནས་རྩོམ་པ་པོ་ཞིག་ལ་འབྲེལ་འདྲིས་བྱས་མ་མྱོང་སྟེ། ཁོང་པ་ཚོ་ཧ་ཅང་ཡ་མཚན་ཆེ་མོད།
ཡིན་ནའང་། བདག་གི་སེམས་སུ་སྐྱེ་བོ་འདི་དག་ནི་མི་སྣ་དངོས་ཤིག་མིན་པར་སེམས་
ཀྱིན་ཡོད།
ཁོང་པ་ཚོའི་ཁ་བརྡ་གནད་ལ་ཕོག་ཅིང་སྤྱང་གྲུང་ལྡན་པ་ད་དུང་བདག་གིས་བརྗེད་
མི་འདུག ཁོང་པ་ཚོའི་ཁྲོད་ཀྱི་སུ་ཞིག་ཁོ་ཚོ་དང་ཁ་གྱེས་ཙམ་བྱས་ན་ཁོ་ཚོས་དེ་ཡི་སྐྱོན་
བརྗོད་དེ་སྡོད་ཐབས་མེད་པའི་གནས་སུ་འགོད། བདག་གིས་གཞི་ནས་ཁོང་པ་ཚོའི་ཚེར་
མ་ལྟར་རྩུབ་པའི་རྩེད་མཚར་དེ་དག་ལ་ཧ་ལས་ཤིང་ཧང་སངས་པའི་ངང་ནས་མུ་མཐུད་
དུ་ཉན་དགོས་བྱུང་། སྒྱུ་རྩལ་པ་རྣམས་སྐྱེ་བོ་གཞན་དག་དང་མི་མཚུངས་པར་ཅུང་ཟད་
ཁྱད་དུ་འཕགས་པའི་ཆ་ཞིག་ཡོད་པ་ནི། ཁོ་ཚོས་རང་གི་གྲོགས་པོའི་རང་གཤིས་དང་གྱོན་
པ་ལ་འཕྱ་དགོད་བྱེད་ནུས་པ་མ་ཟད། ད་དུང་ཁོང་ཚོའི་གསུང་རྩོམ་ལའང་འཕྱ་ལད་བྱེད་
ནུས། ཁོང་པ་ཚོའི་གླེང་བརྗོད་ཏག་ཏག་གནད་ལ་ཁེལ་ཞིང་སྐད་ཆ་རྒྱུན་མི་ཆད། བདག་
དངོས་གནས་ཁོང་ཚོའི་གཏམ་རྗེས་སུ་ཆོད་མི་ནུས། སྐབས་དེར་སྐད་ཆ་ཞིག་བཤད་ནའང་
སྒྱུ་རྩལ་གྱི་ཞུན་བརྡར་བྱས་པ་ཞིག་ཡིན་དགོས་ཤིང་། ཐབས་མཁས་ཀྱི་གཏམ་ལ་གཏམ་
ལན་འདེབས་པའི་དུས་སུ་འཁར་ཟངས་ཀྱི་ཟར་མ་གས་པ་དང་མཚུངསཔས་གཞན་
གྱིས་རྩིས་མཐོང་བྱེད། ལེགས་བཤད་སྨྲ་བ་ནི་དེའི་དུས་བླུན་པོ་མཁས་པར་རྫུས་པའི་ཡོ་
བྱད་ཅིག་ཡིན་པ་ལས་ཆེ་མཐོ་རྣམས་ཀྱིས་གཏམ་གྱི་སྦྱོར་བ་སྤེལ་དུས་གང་བྱུང་དུ་ལེགས་
བཤད་འགའ་རེ་འདྲེན་པས་དེ་ནི་གཏམ་ལ་བཅུད་འདུས་ཤིང་ངོ་མཚར་ཆེ། ཡིད་ཕངས་
པ་ཞིག་ལ། མཚར་ལ་སྙན་པའི་གཏམ་གླེང་དེ་དག་ཐམས་ཅད་ད་ལྟ་བདག་གི་དྲན་འཛིན་
དུ་ཉར་མེད། ཡིན་ནའང་། བདག་གི་དྲན་འཛིན་དུ་ཉར་བའི་ཆེས་སྤྲོ་སྣང་ལྡན་པའི་སྐད་
ཆ་ནི་སྐྱེ་བོ་དེ་དག་གིས་ཁོང་ཚོའི་ལས་རིགས་ཀྱི་ཕྱོགས་གཞན་ཞིག་སྟེ། ཉོ་འཚོང་གི་རང་
བཞིན་དུ་གནས་པའི་གཏམ་གླེང་ཞིབ་རྒྱས་གནང་བཞིན་པ་དེ་རེད། བདག་ཅག་གིས་
བརྩམས་ཆོས་གསར་བ་ཞིག་གི་ལེགས་ཉེས་ལ་དཔྱད་པ་བཏང་རྗེས། རང་བཞིན་གྱིས་
དཔེ་དེབ་འདི་ག་ཚོད་ཅིག་བྲིན་ཐུབ་པ་དང༌། རྩོམ་པ་པོ་ལ་རྩོམ་ཡོན་ག་ཚོད་ཅིག་སྔོན་
རྩིས་བྱས་ཡོད་པ། ཁོང་གིས་ཁྱོན་སྡོམ་དངུལ་ག་ཚོད་རག་ཐུབ་པ་བཅས་ལ་ཚོད་དཔག་
བྱེད། ཕྱིས་སུ་བདག་ཅག་གིས་དཔེ་སྐྲུན་ཁང་དེ་དང་དེ། དེ་བཞིན་དུ་སྐྱེ་བོ་དེ་ཡི་གཏོང་
ཕོད་དང་ཅིག་ཤོས་ཀྱི་སེར་སྣ་སོགས་གླེང་དགོས་འདུག བདག་ཅག་གིས་ད་དུང་རྩོམ་
ཡིག་གི་མ་ཕྱི་རྩོམ་ཡོན་མང་པོ་སྟེར་མཁན་དེ་ལ་སྤྲོད་དམ། ཡང་ན་དྲིལ་སྒྲོག་གི་ནུས་པ་
ཆེ་ཞིང་འཚོང་ལ་མཁས་པ་དེ་ལ་སྤྲོད་མིན་ཕྱོགས་ལ་རྩོད་གླེང་བྱ་དགོས། རྒྱུ་མཚན་ནི་
དཔེ་སྐྲུན་ཁང་ལ་ལ་ཁྱབ་བརྡ་གཏོང་རྒྱུར་མི་མཁས་ལ། འགའ་ཞིག་ནི་འདིའི་ཕྱོགས་སུ་
རྒྱུས་མངའ་ཧ་ཅང་ཆེ། ཡང་དཔེ་སྐྲུན་ཁང་ལ་ལར་མཁྲེགས་འཛིན་ཆེ་ལ་འགའ་ཞིག་
གིས་དུས་རབས་ཀྱི་འགྲོས་དང་བསྟུན་ཤེས། དེའི་རྗེས་ནས་བདག་ཅག་གིས་དཔེ་སྐྲུན་
ལས་ཚབ་པས་བདག་ཅག་རྩོམ་པ་པོ་ལ་ཇི་ལྟར་འབྲེལ་ཟམ་བཙུགས་པའི་སྐོར་ལབ་གླེང་
བྱ་དགོས་ཤིང་། དེར་མ་ཟད་ད་དུང་རྩོམ་སྒྲིག་པ་དང་ཁོང་པ་ཚོ་བརྩམས་ཆོས་ཀྱི་རིགས་
གང་ཞིག་ལ་མོས་པ་ཡོད་པ་དང་། ཡིག་འབྲུ་ཆིག་སྟོང་ལ་རྩོམ་ཡོན་དངུལ་ག་ཚོད་སྟེར་བ།
དེ་མ་ཐག་ཡོངས་སུ་སྟེར་རམ་ཡང་ན་ཉ་རེ་ཉོ་རེ་བྱེད་པ་སོགས་ལབ་གླེང་བྱ་དགོས།
དག་ཐམས་ཅད་ནི་བདག་ལ་མཚོན་ན་འཆར་ཡན་གྱི་དྲི་མ་ཧ་ཅང་སྟུག་པོ་ཞིག་ཡིན། དེ་
ཡིས་ནི་བདག་ལ་གསང་བའི་གྲོགས་པོའི་འདུ་འཛོམས་ཁྲོད་ཀྱི་མི་སྣ་ཞིག་གི་བརྩེ་སེམསའདི་
སྩལ་བྱུང་།

བཞི་པ།

དེའི་དུས་སུ། སུས་ཀྱང་བདག་ལ་རེའུ་ཟི“ཝ་ཐིར་ཧྥུ་ཏི་ལྟར་ཐུགས་ཁུར་དང་བྱམས་
སྐྱོང་མཛད་མ་མྱོང་། མོ་ལ་གཅིག་ནས་སྐྱེས་པ་ཕོ་ཡི་འཇོན་ནུས་ལྡན་ཞིང་གཉིས་ནས་སྐྱེ་
དམན་མོ་ཡི་གཤིས་རྒྱུད་གྱོང་བོ་ཡང་མངའ། མོས་བརྩམས་པའི་སྒྲུང་གཏམ་ལ་ཁྱད་ཆོས་
མང་པོ་ཡོད་དེ། དེ་ཉིད་བཀླགས་པ་ན་ཁྱེད་ལ་བསམ་པ་གནད་དུ་གནས་མི་ཐུབ་པའི་ཚོར་
བ་ཞིག་སྟེར་ངེས་ཡིན། དངོས་འབྲེལ་མོ་ཚང་ནས་ཉིན་ཞིག་ལ་བདག་གིས་ཁྲ་ལེ་ཟི•སི་ཐི་
ལེ་ཁི་ལན་ཏི་ཡི་ལྕམ་མོ་མཐོང་བྱུང་། ཉིན་དེར་སྲས་མོ་ཝ་ཐིར་ཧྥུ་ཏིས་རང་གི་མལ་ཤག་ཏུ་
ཇ་སྟོན་འདུ་ཚོགས་ཤིག་བསྡུས་ཤིང་མགྲོན་པོ་སྔར་བས་མང་པོ་ཞིག་སླེབས་འདུག ཁོ་ཚོ་
རེ་རེ་ནས་ཕན་ཚུན་ལ་ལབ་གླེང་བྱེད་བཞིན་ཡོད་ཅིང་། བདག་ཁོ་ན་ཁ་རོག་གེར་ག་ཤེད་
ཅིག་ཏུ་ཙོག་པས་ཁ་སྐྱེངས་པའི་སྣང་བ་ཞིག་བྱུང་། སྐུ་མགྲོན་རྣམས་སྐོར་རེ་སྐོར་རེ་བྱས་
ཏེ་རང་ཉིད་ཀྱི་བྱ་བ་ལབ་གླེང་བྱེད་བཞིན་ཡོད་པས་བདག་ནི་དེ་དག་གི་ཁྲོད་དུ་འཚང་
བར་ངོ་གནོང་པ་ཞིག་འདུག སྲས་མོ་ཝ་ཐིར་ཧྥུ་ཏི་ནི་གཞན་དོན་བསམ་མཁན་ཞིག་ཡིན་
པས་མོས་བདག་དོགས་མི་བདེ་བའི་རྣམ་པ་དེ་མཐོང་འཕྲལ་བདག་གི་གམ་དུ་བཅར་བྱུང་།
“བདག་གིས་ཁྱེད་རང་སི་ཐི་ལེ་ཁི་ལན་ཏི་ཡི་ལྕམ་མོ་ལ་ཁ་བརྡ་ཞིག་བྱེད་དུ་སྤྱན་
འདྲེན་འདོད།” མོས་བཤད་རྒྱུར། “མོ་ཁྱེད་ཀྱི་བརྩམས་ཆོས་ལ་ཧ་ཅང་དགའ་མོས་
འདུག” ཟེར།
“མོ་ནི་བྱ་བ་ཅི་ཞིག་གཉེར་མཁན་རེད།”" བདག་གིས་དྲིས།
བདག་རང་ཐོས་པ་ཆུང་བས་གལ་སྲིད་མོ་ནི་རྩོམ་པ་པོ་གྲགས་ཅན་ཞིག་ཡིན་ན།
སི་ཐི་ལེ་ཁི་ལན་ཏིའི་ལྕམ་མོ་ལ་ཁ་བརྡ་མ་བྱས་པའི་སྔོན་དུ་གནས་ཚུལ་བརྩད་ཕྱིན་ན་ལེགས་སྙམ་བྱུང་།
ལེགས་སྙམ་བྱུང་།
རང་ཉིད་ཀྱི་གཏམ་ལན་དེས་བདག་ལ་ཤུགས་རྐྱེན་ཟབ་མོ་ཐེབས་པའི་ཕྱིར་དུ་ཝ་
ཐིར་ཧྥུ་ཏིས་བསམ་གཟས་ཏེ་མིག་སྐྱིབས་མར་ལ་འགེབ་ཙམ་བྱས་ཤིང་། བག་ཡོད་ཚུལ་
ལྡན་གྱི་ཉམས་ཀྱིས་ན་རེ།
“མོ་ནི་ཆེད་བཙུགས་ཀྱི་ཟས་འདྲེན་མ་ཡིན། ཁྱེད་རང་འཚེར་བག་མེད་པར་རང་
ཉིད་ཀྱིས་རང་ཉིད་ལ་འུད་བསྟོད་འགའ་བྱོས་དང་། མོས་ཁྱེད་ལ་གུང་ཚིགས་ཡག་པོ་ཞིག
འདྲེན་ངེས་ཡིན" ཟེར།
རེའུ་ཟི•ཝ་ཐིར་ཧྥུ་ཏི་ནི་འཇིག་རྟེན་གྱི་འགྲོ་ལུགས་དེ་འཇིག་རྟེན་གྱི་བྱ་བ་ལྟར་ལྟ་
སྟངས་གཟབ་ནན་མི་འཛིན་པ་ཞིག་རེད། མོས་འཚོ་བ་ནི་རང་ཉིད་ཀྱིས་སྒྲུང་གཏམ་འབྲི་
བའི་གོ་སྐབས་ཤིག་ཏུ་བསམ་ཞིང་། སྐྱེ་བོ་རྣམས་མོའི་བརྩམས་ཆོས་ཀྱི་རྒྱུ་ཆའི་ཚུལ་དུ་
བཞག་ཡོད། གལ་སྲིད་ཀློག་པ་པོའི་ཁྲོད་ནས་སུ་ཞིག་གིས་མོའི་འཇོན་ཐང་ལ་མཐོང་ཆེན་
བགྱིས་ཤིང་གཏོང་ཕོད་ཆེན་པོའི་སྒོ་ནས་མོ་མགྲོན་འབོད་བྱས་ན། སྐབས་རེར་མོས་ཀྱང་
ཁོང་པ་ཚོ་རང་ཁྱིམ་དུ་བསུས་ཏེ་མགྲོན་རྩིས་ཐེངས་གཅིག་བྱེད་ངེས་ཡིན། སྐྱེ་བོ་འདི་དག་
གིས་རྩོམ་པ་པོ་ལ་མོས་གུས་བྱེད་ཚུལ་དེར་མོ་ཕྱོགས་གཅིག་ནས་དགོད་ཁ་འཆོར་ཞིང་
ཕྱོགས་གཞན་ཞིག་ནས་ཡིད་མུག་འབྱུང་། ཡིན་ནའང་། མོས་ཁོང་ཚོ་ལ་ཁ་ལེན་ངོ་ལེན་
བྱེད་པ་ནི་མིང་དུ་གྲགས་པའི་སྐྱེས་མ་རྩོམ་པ་པོ་ཞིག་གི་རང་གཤིས་རྣལ་མ་ཡིན།
བདག་རང་སི་ཐི་ལེ་ཁི་ལན་ཏི་ལྕམ་མོའི་དྲུང་དུ་འབྱོར་ཞིང་མོ་དང་སྐར་མ་བཅུ་ཙམ་
གྱི་རིང་ལ་ཁ་བརྡ་བྱས། མོ་ལ་རྣ་བར་འཇེབས་པའི་ངག་འཇམ་པོ་ཞིག་ཡོད་པ་ལས་གཞན།
བདག་གིས་མོར་ཡོན་ཏན་ཁྱད་པར་བ་གཞན་ཅི་ཞིག་ཡོད་པ་རྟོགས་མ་བྱུང་། མོ་ལ་ཝེ་ཟི་
མེ་ཟི་ཐི་ས་ཁུལ་དུ་སྡོད་ཁང་ཞིག་ཡོད་ཅིང་། དེ་ནི་ཨར་ལས་མཇུག་མ་རྫོགས་པའི་ཆོས་
ཁང་གི་ཁ་གཏད་དུ་ཡོད། བདག་ཀྱང་ས་ཁུལ་དེར་གནས་བཅས་ཡོད་པའི་རྒྱུ་མཚན་གྱིས་
བདག་ཅག་ཟུང་གི་འབྲེལ་བ་མཐོ་གང་གིས་ཇེ་ཉེར་ཕྱིན། ཐའེ་ཝུའུ་ཧྲི་ཆུ་བོ་དང་ཧྲེང་ཅེ་
མུའུ་ཟི་གླིང་ག་གཉིས་ཀྱི་བར་དུ་གཞི་སྡོད་བྱས་པའི་སྐྱེ་བོ་ཐམས་ཅད་ཀྱི་ངོས་ནས་བརྗོད་
ན། སྐམ་དམག་དང་མཚོ་དམག་གི་ཚོང་ཁང་ནི་ཁོ་པ་ཚོ་གཞི་གཅིག་ཏུ་སྦྲེལ་བའི་སྦྲེལ་
ཐག་ཅིག་ཡིན། སི་ཐི་ལེ་ཁི་ལན་ཏི་ཡི་ལྕམ་མོས་བདག་གི་སྡོད་གནས་ཀྱི་ས་ཡིག་བསླངས་
སོང་ལ། དེ་ནས་ཉིན་བཅུ་ཕྲག་འགའ་འདས་པའི་རྗེས་སུ་བདག་ལ་མོས་བསྐུར་འོངས་
པའི་གུང་ཚིགས་གསོལ་སྟོན་གྱི་མགྲོན་ཤོག་ཅིག་འབྱོར་
བདག་མགྲོན་འབོད་བྱེད་མཁན་མང་པོ་མེད་པས་དགའ་སྤྲོའི་ངང་ནས་དང་ལེན་
བྱས་པ་ཡིན། བདག་མོ་ཚང་དུ་སླེབས་དུས་ཅུང་འཕྱིས་འདུག རྒྱུ་མཚན་ནི་སྔ་དྲགས་ན་
ཆོས་ཁང་ཆེན་མོ་དེ་ལ་སྐོར་བ་གསུམ་ཙམ་ཞིག་རྒྱག་དགོས་པའི་ཕྱིར། ཁྱིམ་དུ་སླེབས་དུས་
ད་གཟོད་མགྲོན་པོ་རྣམས་སྔ་མོ་ནས་འབྱོར་ཡོད་པ་རྟོགས། ཝ་ཐིར་ཧྥུ་ཏི་ནི་དེའི་ཁྲོད་ཀྱི་
གཅིག་རེད། དེ་ལས་གཞན་ད་དུང་ལྕམ་མོ་ཇའེ་དབྱི་དང་། ལེ་ཁྲ•ཐི་ཝེ་ཉིན། ཆའོ་ཊི•ལེའུ་
ཏི་སོགས་ཀྱང་འདུག དེར་འདུས་ཐམས་ཅད་རྩོམ་པ་པོ་རྐྱང་རྐྱང་རེད། དེ་ནི་དཔྱིད་མགོའི་
དུས་ཤིག་ཡིན་པ་དང་ནམ་ཟླ་ཧ་ཅང་བཟང་བས་ཐམས་ཅད་ཀྱི་སེམས་སུ་དགའ་སྤྲོས་
ཁེངས་ཡོད། བདག་ཅག་གིས་ཤར་ལྷོ་ནུབ་བྱང་ཕྱོགས་བཞི་མཚམས་བརྒྱད་ཐམས་ཅད་
ལབ་གླེང་མཛད། སྲས་མོ་ཝ་ཐིར་ཧྥུ་ཏི་འདུ་འཛོམས་སུ་འོང་ཁར་རང་ཉིད་ཀྱིས་རྒྱན་སྤྲས་
ཇི་འདྲ་བྱེད་པའི་ཆ་ལ་གདེང་ཚོད་མེད་པར་གྱུར་པ་སྟེ། མོ་གཞོན་དུས་ལྟར་གྱོན་པ་གཙང་
ཞིང་མཛེས་པ་ཁ་དོག་ལྗང་སྐྱའི་སྨད་ཤམ་གྱོན་ཞིང་། ལག་ཏུ་ཆུ་སྐྱེས་དྲང་སྲོང་མེ་ཏོག་
བསྣམས་ཏེ་འདུ་འཛོམས་སུ་བསྐྱོད་དམ། ཡང་ན་ལོ་ན་དེ་ལས་ཅུང་ཡོལ་བའི་སྐབས་ལྟར་
རྒྱན་ཆས་སྤྲས་ཏེ་བསྐྱོད་ན་འོས། གལ་སྲིད་ཕྱི་མ་ལྟར་ཡིན་ན། ལྷམ་རྟིང་མཐོ་ཞིག་གྱོན་
དགོས་པ་དང་ལུས་ལ་པ་ལིའི་རྣམ་པ་ཅན་གྱི་སྟོད་ལྭ་ཞིག་གྱོན་དགོས་པར་འདུག ཐེ་ཚོམ་
གྱི་ཁྱོགས་ལ་འཕྱང་སྟེ་ཡུན་རིང་འདས་རྗེས། མོས་ཞྭ་མོ་ཙམ་གྱོན་ཏེ་ཕྱིན། ཞྭ་མོ་འདི་ཡིས་
མོ་ལ་ངར་ཤུགས་སྐྱེད་ཀྱིན་ཡོད་དེ། བདག་གིས་ད་རག་བར་དུ་མོས་འདི་ལྟའི་ཁ་ཚིག་རྩུབ་
མོས་བདག་ཅག་ཐམས་ཅད་ཀྱིས་ངོ་ཤེས་པའི་གྲོགས་པོ་རྣམས་ལ་གཏམ་གླེང་བྱེད་པ་ཐོས་
མ་མྱོང་། ལྕམ་མོ་ཇའེ་དབྱིས་གུས་ལུགས་ལས་འདས་པའི་སྐད་ཆ་ནི་སྤྱང་གྲུང་ཁྲོད་ཀྱི་གྲུང་
གི་སྙིང་བོ་ཡིན་པ་གསལ་བོར་རྟོགས་པས་མོས་སྐད་དམའ་མོའི་སྒོ་ནས་ཅོག་ཁེབས་དཀར་
པོར་དམར་མདངས་རྒྱས་སུ་འཇུག་བྱེད་ཀྱི་དགོད་གཏམ་བཤད། ལེ་ཁྲ་ཐི་ཝེ་ཉིན་གྱིས་མུ་
མཐུད་དུ་ཁུངས་ལུང་བྲལ་བའི་འཆལ་གཏམ་མཚར་པོ་བརྗོད། ཆའོ་ཊི•ལེའུ་ཏིས་ཁོང་གི་
མཚར་གཏམ་གྱིས་སྐྱེ་བོའི་ཚོགས་ལ་མཚར་སྣང་བསྐྱེད་པའི་ཡོན་ཚད་ཡོངས་སུ་རྟོགས་
པས་ད་ནི་འཇོན་ཐང་སླར་ཡང་ངོམ་པའི་དགོས་པ་མེད་པས་ཁ་ནང་དུ་རྔོད་ཚོད་བརྫངས་
པའི་དུས་མ་གཏོགས་ཁ་གདངས་མི་སྲིད། སི་ཐི་ལེ་ཁི་ལན་ཏིའི་ལྕམ་མོ་ནི་སྨྲ་བ་ཉུང་བའི་
བུད་མེད་ཅིག་རེད། ཡིན་ནའང་། མོ་ལ་མོ་རང་ཉིད་ཀྱི་གཅེས་སུ་འོས་པའི་ཆ་ཡོད་དེ། མོས་
སྐྱེ་བོ་རྣམས་ཀྱི་ལབ་གླེང་དེ་གཞི་ནས་བརྗོད་བྱ་གཅིག་ཏུ་སྒྲིལ་བར་བྱེད་ལ། གལ་སྲིད་
གཏམ་མི་མཐུན་པ་ཞིག་བྱུང་སྟེ་ཁྲོམ་པ་ལྷིང་འཇགས་སུ་གནས་དུས་ཀྱང་མོས་དེ་ལ་འོས་
ཤིང་འཚམ་པའི་གཏམ་གང་རུང་ཞིག་སྨྲས་ཏེ་གཏམ་མཇུག་མུ་མཐུད་དུ་སྐྱོང་ངེས་ཡིན།
སི་ཐི་ལེ་ཁི་ལན་ཏིའི་ལྕམ་མོ་ད་ལོ་ལོ་སོ་བདུན་ལ་སོན་ཡོད། སྐྱེ་གཟུགས་ཆེ་ཞིང་མཚར་
ཉམས་རྒྱས་ཡོད་མོད། འོན་ཀྱང་ལུས་པོ་ཚོན་པོའི་སྣང་བ་སྟེར་མི་སྲིད། མོའི་ཁ་སྒོ་སྐྱེ་
འབྲས་དེ་འདྲའི་མཚར་པོ་ཞིག་མིན་ན་ཡང་། གཅེས་པའི་ཞལ་ཁྱིམ་དེ་སྐྱེ་བོ་རྣམས་ཀྱི་ཡི་
གར་འབབ། དེ་ནི་གཙོ་བོ་མོའི་གཡུ་ལྟར་དྭངས་ཤིང་བརྩེ་འོད་འཁྱུགས་པའི་ཁྲ་ཆུང་ཟུང་ལ་
རག་ལས་པ་རེད། མོའི་ཤ་མདངས་ཅུང་སེར་པོ་ཡིན་ཞིང་། གནག་སྣུམ་གྱི་སྐྲ་ལོ་ལེགས་པོར་
ཤད་ཡོད། སྐྱེས་མ་དེ་གསུམ་ལས་མོ་ཁོ་ནས་གདོང་ལ་སྐག་ཚོས་བྱུགས་མེད། ཡིན་ནའང་།
གཞན་གཉིས་དང་བསྡུར་ན། མོ་ནི་དེ་ལས་ལྷག་པར་བབ་ཆགས་ཤིང་རང་བཞིན་གྱིས་
མཛེས་པའི་ཁྱད་ཆོས་ཡོད།
གསོལ་ཁང་ནི་དེའི་དུས་ཀྱི་སྒྱུ་རྩལ་རྣམ་པ་ལྟར་རྒྱན་སྤྲས་མཛད་ཡོད་པས་ཧ་ཅང་
བབ་ཆགས་ལྡན། བན་ཤིང་དཀར་པོ་དཔངས་མཐོ་ལ་ལྡེབས་ཤོག་སྔོན་པོའི་སྟེང་དུ་རུ་བཞི་
ནག་པོ་ཞིག་བཀལ་བའི་ནང་དུ་ཧུའེ་ཟི་ལིའུཡི་བསླད་བརྐོས་རི་མོ་བཅུག་ཡོད། རྨ་བྱའི་
རི་མོ་ཕབ་པའི་སྒེའུ་ཡོལ་སྔོན་པོ་དེ་དྲང་ཤད་ལེ་དཔྱངས་འདུག ས་གདན་གྱི་ཁ་མདོག་
ཀྱང་སྔོན་པོ་ཡིན་ལ། ས་གདན་སྟེང་གི་རི་བོང་དཀར་པོ་དེ་ལྗོན་པའི་གྲིབ་བསིལ་ལ་བསྟེན་
ཏེ་རྩེད་མཚར་བྱེད་པའི་རི་མོའི་རྣམ་པ་དེས་སྐྱེ་བོ་རྣམས་ལ་ཝེ་ལན•མའོ་ལེ་ཟིའིཤུགས་
རྐྱེན་ཐེབས་པ་དྲན་དུ་འཇུག རྩིག་ཐབ་ཀྱི་ཐབ་སྟེགས་སྟེང་རྫ་རྩི་དཀར་པོ་ཚོན་མདངས་
སྔོན་པོའི་རྫ་ཆས་ཤིག་བཤམས་ཡོད། དེའི་དུས་ཀྱི་ལོན་ཏོན་དུ་འདི་ལྟའི་རྒྱན་སྤྲས་མཛད་
པའི་གསོལ་ཁང་ལྔ་བརྒྱ་ཙམ་ཡོད་ཅིང་། དེ་དག་ནི་གཙང་ཞིང་མཛེས་ལ་ཐུན་མོང་མ་
ཡིན་པའི་ཁྱད་ཆོད་ལྡན་མོད། ཡིན་ནའང་སྐྱོ་སྣང་ཞིག་འགོག་མེད་དུ་སྟེར།
སི་ཐི་ལེ་ཁི་ལན་ཏིའི་ལྕམ་མོའི་ཁྱིམ་ནས་ལོག་སྐབས། བདག་སྲས་མོ་ཝ་ཐིར་ཧྥུ་ཏི་
དང་མཉམ་དུ་ཡོང་བ་ཡིན། དུས་དེར་གནམ་གཤིས་ཆེས་བཟང་བ་མ་ཟད། མོའི་ཞྭ་མོ་སོ་
མ་དེས་དགའ་སྤྲོ་སྟེར་བས་བདག་ཅག་ཕྱི་ནས་འཆམ་འཆམ་ཞིག་བྱེད་པར་ཡིད་འཐད་
བྱུང་བས་ཧྲེང་ཅེ་མུའུ་ཟི་གླིང་ག་བརྟོལ་ཏེ་ཕྱིན།
“ད་གིན་གྱི་འདུ་འཛོམས་དེ་ངོ་མ་ལེགས།” བདག་གིས་སྨྲས།
“ཁྱོད་ཀྱིས་ཚོད་མ་བརྔོས་པ་མི་ཞན་ཟེར་བ་ཡིན་ནམ། བདག་གིས་མོ་ལ་བཤད་
མྱོང་། གལ་སྲིད་མོས་རྩོམ་པ་པོ་རྣམས་དང་འབྲེལ་འདྲིས་བྱ་འདོད་ན་ཁོང་ཚོ་ལ་གསོལ་
ཚིགས་ལེགས་པོ་འདྲེན་དགོས།”
“ཁྱོད་ཀྱིས་མོ་ལ་བཀོད་པ་གྲུང་བོ་ཞིག་འཐེན་སོང་།” བདག་གིས་ལན་བཏབ།
“ཡིན་ན། མོས་ཅིའི་ཕྱིར་རྩོམ་པ་པོ་རྣམས་ལ་འབྲེལ་འདྲིས་བྱེད་དགོས་སམ།”
སྲས་མོ་ཝ་ཐིར་ཧྥུ་ཏིས་ཕྲག་པ་གཟེང་གཟེང་ཞིག་བྱས་ཏེ་ན་རེ།
མོས་རྩོམ་པ་པོ་ཞིག་ཡིན་ན་དོན་སྙིང་ཡོད་པར་འདོད་འདུག མོས་དུས་རབས་ཀྱི་
འགྲོས་དང་བསྟུན་འདོད་ཡོད།
བདག་གིས་བལྟས་ན་མོ་ཧ་ཅང་དྲང་མོ་ཞིག་རེད། སྙིང་རེ་རྗེ། མོས་བདག་ཅག་རྩོམ་པ་པོ་རྣམས་ནི་ཧ་ལས་པ་ཞིག་ཡིན་པར་འདོད་འདུག གང་ལྟར་
ཡང་མོས་བདག་ཅག་ལ་གསོལ་ཚིགས་འདྲེན་འདོད་ཡོད། བདག་ཅག་ནི་གསོལ་ཚིགས་
ལ་ཡི་ག་མི་འཆུ་བ་ཡིན། བདག་ནི་མོའི་ཕྱོགས་འདི་ལ་དགའ་མོས་ཡོད” ཟེར།
ད་ལྟ་ཕྱིར་འདང་ཞིག་བརྒྱབ་ཚེ། དེའི་དུས་མི་སྣ་མིང་གྲགས་ཅན་རྣམས་ལ་མཛའ་
བཤེས་སྒྲིག་རྒྱུར་དགའ་བའི་སྐྱེ་བོ་དག་གི་ཁྲོད་ན། སི་ཐི་ལེ་ཁི་ལན་ཏིའི་ལྕམ་མོ་ནི་བསམ་
པ་རྣམ་དག་གི་གྲས་སུ་བགྲང་ཆོག་ཆོག་ཡིན། སྐྱེ་བོ་གཞན་དག་གིས་ནི་རི་དྭགས་རྙི་ལ་
འཛུད་ཆེད། ཧན་ཕུའུ་ཟི་ཐའེ་ཏི་ཡི་འཇིག་རྟེན་གྱི་ཟང་ཟིང་ལས་རིང་དུ་གྱེས་པའི་བ་སོའི་
མཆོད་རྟེན་ནས་ཚའེ་ནཱ་སྲང་ལམ་གྱི་རི་མོ་ཁང་ཐེབས་ཆག་དེའི་བར་དུ་འཚོལ་གྱིན་ཡོད།
སི་ཐི་ལེ་ཁི་ལན་ཏིའི་ལྕམ་མོ་ན་ཚོད་གཞོན་དུས་ལྷིང་འཇགས་ཀྱི་ཞིང་སྡེ་རུ་འཚོ་བ་རོལ་
ཞིང་། མུའུ་ཏེ་དཔེ་མཛོད་ཁང་ནས་གཡར་བའི་དཔེ་ཆ་དེ་དག་ལས་མོས་འཆར་ཡན་གྱི་
གཏམ་རྒྱུད་མང་པོ་ཞིག་བཀླགས་པ་ལས་གཞན། ད་དུང་མོའི་ཡིད་ཀྱི་མེ་ལོང་དུ་ལོན་ཏོན་
ཞེས་པའི་གྲོང་ཁྱེར་ཆེན་པོ་འདིའི་འཆར་ཡན་ལོ་རྒྱུས་ཀྱི་སྣང་བརྙན་ཕབ་ཡོད། མོ་སེམས་
གཏིང་ནས་དཔེ་ཆ་བཀླག་རྒྱུར་དགའ་པོ་འདུག(འདི་ནི་ཁོ་པ་ཚོ་ལྟ་བུའི་སྐྱེ་བོ་དག་གི་ཁྲོད་
དུ་མཐོང་དཀོན། སྐྱེ་བོ་དེ་དག་ནི་རྩོམ་པ་པོ་ལ་རྩོམ་པ་པོས་བརྩམས་པའི་བརྩམས་ཆོས་ལས་དགའ་
མོས་ཡོད་པ་དང་རི་མོ་པ་ལ་རི་མོ་པས་བྲིས་པའི་རི་མོ་ལས་དགའ་མོས་འདུག) མོས་ནི་རང་ཉིད་
ལ་སྟོང་བསམ་གྱི་འཇིག་རྟེན་ཆུང་ཆུང་ཞིག་བསྐྲུན་ཞིང་། དེ་རུ་འཚོ་བ་རོལ་བ་ནི་ཉིན་
རྒྱུན་གྱི་འཚོ་བའི་ཁྲོད་དུ་གཞི་ནས་མྱོང་ཐབས་མེད་པའི་རང་དབང་གི་འཚོ་བ་ཞིག་ཡིན་
པར་བསམ་གྱིན་འདུག མོས་རྩོམ་པ་པོ་ལ་མཛའ་བཤེས་བསྒྲིགས་པའི་རྗེས་སུ། མོ་ལ་ཚོར་
སྣང་ཞིག་བྱུང་བ་ནི་དེ་སྔ་གར་སྟེགས་ཀྱི་གློག་བཞུ་དང་རིང་དུ་གྱེས་ཏེ་གར་སྟེགས་ལ་ལྟ་
བ་ལ་ད་ནི་གར་སྟེགས་སུ་དངོས་སུ་འཛེགས་པ་དང་མཚུངས། མོས་སྐྱེ་བོ་འདི་དག་གིས་
གདོང་ལ་སྐག་ཚོས་བྱུགས་ཏེ་གར་སྟེགས་སུ་ཕྱིན་པ་ལ་ལྟ་བ་དེ་ནི་ཧ་ལམ་རང་ཉིད་ཀྱི་
འཚོ་བ་རྒྱ་བསྐྱེད་པ་དང་ཀུན་ནས་མཚུངས། རྒྱུ་མཚན་ནི་མོས་གསོལ་སྟོན་བཤམས་ཏེ་ཁོ་
པ་ཚོ་མགྲོན་བསུ་བྱས་པ་ཙམ་མ་ཡིན་པར། དངོས་སུ་ཕྱི་སྒོ་ནང་སྒོ་ལ་ཟྭ་ཆེན་བརྒྱབ་པའི་
སྐྱེ་བོ་འདི་དག་གི་དབེན་པའི་བསྟི་གནས་སུ་ཕྱིན་པ་རེད། སྐྱེ་བོ་འདི་དག་གིས་མི་ཚེ་ནི་
རོལ་རྩེད་དུ་ཁས་འཆེ་བ་ལ་མོས་དང་ལེན་ཙམ་བྱེད་ཐུབ་པ་འབྱུང་མོད། ཡིན་ནའང་། མོ་
ནི་དུས་ཚོད་སྐར་ཆ་གང་ཙམ་ལའང་ཁོ་པ་ཚོའི་སྤྱོད་ལམ་དང་བསྟུན་པའི་འཚོ་བ་རོལ་
འདོད་བྲལ། སྐྱེ་བོ་འདི་དག་གི་མི་ཆོས་ཀུན་སྤྱོད་ཡ་མ་ཟུང་དུ་གྱུར་པ་ནི་དངོས་གནས་
ཁོ་པ་ཚོས་གྱོན་པ་ཆ་མ་ཆོ་གྱོན་པ་དང་ཁུངས་ལུང་མེད་པའི་གཏམ་སྨྲ་བ་དང་ཀུན་ནས་
མཚུངས་པས་འདི་ཡིས་ནི་མོ་ལ་སྤྲོ་བ་ཙམ་འཕེལ་དུ་འཇུག་མོད། ཡིན་ནའང་། མོ་རང་
ཉིད་ཀྱི་རང་ཚུགས་སྲོང་བོ་ལ་གཡོ་འགུལ་སྤུ་ཙམ་ཡང་ཐེབས་མི་སྲིད།
“སྐུ་ཞབས་སི་ཐི་ལེ་ཁི་ལན་ཏི་ཟེར་བ་ཞིག་ཡོད་དམ།” བདག་གིས་དྲིས།
“ཅི་ལ་མེད་ཨང་། ཁོང་གིས་ལོན་ཏོན་ནས་ལས་ཀ་སྒྲུབ་ཀྱིན་ཡོད། བདག་གིས་
འདང་བརྒྱབ་ན་དངུལ་འཛིན་བདག་གཉེར་པ་ཞིག་ཡིན་ངེས། ངོ་མཚར་ཅི་ཡང་མེད།”
“ཁོ་དང་མོ་གཉིས་བརྩེ་དུང་ཟབ་བམ།”
“ཁོ་དང་མོ་གཉིས་ཕན་ཚུན་ལ་བརྩེ་དུང་ཆེ། གལ་སྲིད་ཁྱེད་ཀྱིས་ཁོང་ཚང་ནས་
དགོང་ཟས་གསོལ་བའི་དབང་དུ་བཏང་ན། ཁྱེད་ཀྱིས་ཁོ་རང་མཐོང་ནུས། ཡིན་ནའང་།
མོས་དགོང་ཟས་སུ་མགྲོན་འབོད་བྱེད་པ་ཧ་ཅང་ཉུང་། ཁོང་ཁ་བརྡ་ལ་མི་དགའ་ཞིང་། རྩོམ་
“ཀུན་གྱི་སྙིང་སྡུག་མ་རྣམས་ནི་ཅིའི་ཕྱིར་ལྐུགས་པའི་བཟའ་ཟླ་བྱེད་དགོས་པ་ཡིན་
རིག་སྒྱུ་རྩལ་ལ་མོས་པ་ཅི་ཡང་མེད།"
ནམ།”
“ཤེས་རབ་ལྡན་པའི་སྐྱེ་བོ་དག་གིས་ཀུན་གྱི་སྙིང་དུ་སྡུག་པའི་བུད་མེད་ཁབ་ཏུ་
བསུ་མི་སྲིད།”
བདག་གིས་དེ་ལ་བརྒལ་ལན་ཇི་འདྲ་ཞིག་སློག་དགོས་པ་མི་ཤེས་པས། ཚིག་སྣེ་བསྒྱུར་
ཏེ་སི་ཐི་ལེ་ཁི་ལན་ཏིའི་ལྕམ་མོ་ལ་བྱིས་པ་ཡོད་མེད་ལ་ཉན་འདོད་བྱུང་།
“ཡོད། བུ་གཅིག་དང་བུ་མོ་གཅིག་ཡོད། གཉིས་ཀ་ད་ལྟ་སློབ་གྲྭར་འགྲོ་བཞིན་ཡོད།"
འདི་ནི་གླེང་རྒྱུ་ཅི་ཡང་ཡོད་མི་སྲིད། དེ་བས་བདག་ཅག་གིས་གཏམ་སྣེ་གཞན་ཞིག་
ཏུ་བསྒྱུར་བ་ཡིན།

ལྔ་པ།

དབྱར་ཁའི་དུས་དེར་བདག་དང་སི་ཐི་ལེ་ཁི་ལན་ཏིའི་ལྕམ་མོ་གཉིས་ཐེངས་མང་
པོར་ཐུག་འཕྲད་མཛད། བདག་ནི་དུས་ཚོད་ལ་ངེས་པ་མེད་པར་མོ་ཚང་དུ་གུང་ཟས་
བཟའ་རུ་འགྲོ་བའམ་ཡང་ན་ཇ་སྟོན་ལ་ཞུགས་པ་ཡིན། གུང་ཟས་ནི་སྤྱིར་བཤད་ན་མི་
ལེགས་རྒྱུ་མི་འདུག གསོལ་ཇ་དང་ཞལ་ཏོག་ནི་ལྷག་ཏུ་སྣ་མང་ཕུན་སུམ་ཚོགས་པ་ཞིག་
རེད། བདག་དང་སི་ཐི་ལེ་ཁི་ལན་ཏིའི་ལྕམ་མོ་གཉིས་ཀྱི་སེམས་ཁ་ཧ་ཅང་མཐུན། བདག་
དེའི་དུས་ལོ་ན་ཧ་ཅང་གཞོན། མོས་བདག་ལ་གཅེས་དོན་ནི་ཡང་ན་བདག་གི་བྱིས་པའི་བློ་
འདི་དཀའ་ཚེགས་ཀྱི་རྩོམ་རིག་གི་ལམ་དུ་འཁྲིད་འདོད་པ་དེ་ཡིན་སྲིད། བདག་ཀྱང་བཀྲ་
མི་ཤིས་པའི་བྱ་བ་ཕྲན་ཚེགས་རེ་ལ་འཕྲད་ན་སྐྱེ་བོ་གཞན་ཞིག་བཙལ་ཏེ་སེམས་གཏམ་
བརྗོད་པའི་མོས་པ་ཡོད། བདག་གིས་མོས་བློ་རིག་གཅིག་ཏུ་བསྒྲིམ་སྟེ་གསན་ངེས་པ་དང་།
བདག་ལ་ལུགས་དང་མཐུན་པའི་ཁ་ཏ་ཞིག་བྱ་སྲིད་པ་གསལ་བོར་ཤེས། སི་ཐི་ལེ་ཁི་ལན་
ཏིའི་ལྕམ་མོ་ནི་གཞན་ལ་གདུང་སེམས་བསྐྱེད་མཁས་པ་ཞིག་རེད། གདུང་སེམས་བསྐྱེད་
ཤེས་པ་ནི་མ་གཞི་ནས་ཐོབ་པར་དཀའ་བའི་འཇོན་ཐང་ཞིག་ཡིན་མོད། ཡིན་ནའང་། ཉིད་
ལ་དེ་འདྲའི་འཇོན་ཐང་ཡོད་པ་ཤེས་མཁན་ཚོས་རྒྱུན་དུ་དེ་ཉིད་ཚོད་མེད་དུ་ལོངས་སུ་
སྤྱོད་བཞིན་ཡོད་དེ། ཁོ་ཚོས་རང་ཉིད་ཀྱི་གྲོགས་པོ་རྐྱེན་ངན་གང་ཞིག་ལ་འཕྲད་པ་ན།
གདུག་རྩུབ་ཀྱི་སྒོ་ནས་གཞན་གྱི་ལུས་ལ་འཐམ་སྟེ་རང་ཉིད་ཀྱི་ནུས་པ་ཡོད་དགུ་རྩལ་དུ་
འདོན་སྲིད་པས་འདི་ནི་ཤིན་ཏུ་འཇིགས་སུ་རུང་བ་ཞིག་རེད། གདུང་སེམས་ནི་སྣུམ་གྱི་
ཁྲོན་པ་ཞིག་དང་མཚུངས་པར་རང་བཞིན་གྱིས་གྱེན་དུ་འཕྱུར་དགོས་པ་ཞིག་ཡིན་འོས་
མོད། གདུང་སེམས་སྟོན་ལོབས་སུ་སོང་བ་ཚོས་དེ་ཉིད་གང་དགར་བྱས་ཚེ། དེ་ལས་ལྡོག་
སྟེ་གདུང་སེམས་མྱོང་མཁན་ལ་དོགས་པ་མི་ཆོད་པའི་རྒྱུ་རུ་ཡང་འགྱུར་སྲིད་པ་ཡོད། སྐྱེ་
བོ་ལ་ལའི་ཡ་ཆུང་དུ་མིག་ཆུ་མཚོ་མོ་བཞིན་འཁྱིལ་བ་ལ་བདག་གིས་དེའི་སྟེང་དུ་སླར་
ཡང་མིག་ཆུ་སྣོན་ག་ལ་བཟོད། སི་ཐི་ལེ་ཁི་ལན་ཏིའི་ལྕམ་མོས་ནི་རང་ཉིད་ཀྱི་འཇོན་ཐང་
དེ་བེད་སྤྱོད་བྱས་པ་ཧ་ཅང་ལེགས་ཏེ། ཁྱེད་ཀྱིས་མོའི་གདུང་སེམས་དང་ལེན་བྱས་པ་ནི་མོ་
ལ་དོན་དག་ལེགས་པོ་ཞིག་སྒྲུབ་པའི་སྣང་བ་སྟེར། བདག་ལོ་ན་གཞོན་པའི་དུས་སུ་ཐེངས་
ཤིག་གི་ཧོལ་རྒྱུགས་ཁྲོད་ནས་རེའུ་ཟི“ཝ་ཐིར་ཧྥུ་ཏི་ལ་དོན་དག་འདི་ཁ་བརྡ་བྱས་མྱོང་། མོ་
ན་རེ།
“བ་མོའི་འོ་མ་ཤིན་ཏུ་ཞིམ། ལྷག་པར་དུ་དེའི་ནང་དུ་བདུད་རྩི་པའེ་ལན་ཏི་འགའ་
གཏིགས་ན་དེ་བས་ཞིམ། ཡིན་ནའང་བ་མོས་རང་གི་འོ་མ་བཞོས་ན་ཅི་མ་རུང་སྙམ་འདུག
རྒྱུ་མཚན་ནི་གས་ལ་ཉེ་བའི་ནུ་མ་ནི་ཧ་ཅང་བདེ་མོ་ཞིག་མིན།”
རེའུ་ཟི•ཝ་ཐིར་ཧྥུ་ཏི་ཡི་ཚིག་ཧ་ཅང་རྣོ། ཚེར་མ་དང་མཚུངས་པའི་ཚིག་འདི་འདྲ་
གཞན་སུས་ཀྱང་སྨྲ་མི་སྲིད། ཡིན་ཡང་ཕྱོགས་གཞན་ཞིག་ནས་བཤད་ན། གཞན་གྱིས་སྨྲས་
ནའང་མོའི་འདི་འདྲ་འཁྱོངས་དཀའ།
ད་དུང་ཁོ་བོ་སི་ཐི་ལེ་ཁི་ལན་ཏིའི་ལྕམ་མོ་ལ་དགའ་བའི་ཆ་ཞིག་ཡོད་པ་ནི་མོས་ཁྱིམ་
གྱི་ཅ་ལག་བཀོད་སྒྲིག་བྱས་པ་ཧ་ཅང་གྲ་དག་ཡིན། ཁང་མིག་རེ་རེ་གཙང་ཞིང་དག་ལ་
མེ་ཏོག་བཤམས་ཡོད་པས་སེམས་སུ་བདེ་སྐྱིད་ཀྱི་སྣང་བ་ཞིག་སྟེར། འགྲུལ་ཁང་ནང་གི་
མེ་ཏོག་ཅན་གྱི་སྒེའུ་ཡོལ་དེའི་རི་མོ་ཅུང་རྙིང་ཤས་ཆེ་ནའང་འོད་མདངས་བཀྲ་ལ་གཙང་
ཞིང་མི་ཡི་སེམས་ཁམས་དང་མཐུན། གྲ་དག་པའི་ཟ་ཁང་ནས་གསོལ་ཚིགས་གཏོང་བ་ནི་
དངོས་གནས་བདེ་སྐྱིད་ཅིག་ཡིན་ཏེ། ཅོག་ཙེ་ཆེ་ལ་ཛར་ཛོར་མེད་པའི་ཞལ་ཏ་མ་གཉིས་
བརྔོད་འཚོད་གཡོས་སྦྱོར་བཅས་ཕྱོགས་གང་ཐད་ནས་ནང་བྱན་ཆུད་ཡོད་ཅིང་། སུ་ཞིག་
གིས་བལྟས་ཀྱང་སི་ཐི་ལེ་ཁི་ལན་ཏིའི་ལྕམ་མོ་ནི་འཇོན་ནུས་ལྡན་པའི་ཁྱིམ་བདག་མ་ཞིག་
ཡིན་པ་རྟོགས་ནུས་ལ། གཞན་ཡང་མོ་ནི་ཆུང་མ་མཛངས་མ་དང་ཨ་མ་བྱམས་སེམས་ཅན་
ཞིག་ཡིན་པར་དོགས་པ་སྤུ་ཙམ་ཡང་མེད། འགྲུལ་ཁང་ན་མོའི་བུ་དང་བུ་མོའི་འདྲ་པར་
བཤམས་ཡོད། བུའི་མིང་ལ་ལའོ་པའོ་ཐི་ཟེར་ཞིང་ལོ་བཅུ་དྲུག་ཡིན། ད་ལྟ་ལའོ་ཀི་པའེ་
སློབ་གྲྭ་ན་སློབ་གཉེར་བྱེད་བཞིན་ཡོད། ཁྱེད་ཀྱིས་འདྲ་པར་དེ་ལས་ཁོས་ལུས་ལ་ཧྥ་ལན་
སྤུ་མའི་གྱོན་པ་ཆ་ཚང་ཞིག་དང་། མགོ་ལ་པང་ལེབ་ལྒང་ལི་རྩེད་མཁན་གྱི་ཞྭ་ཞིག་གྱོན་
ཡོད་པ་མཐོང་ཐུབ། འདྲ་པར་གཞན་ཞིག་གི་སྟེང་ནས་ནུབ་ལྭ་ཁུག་རྟའི་མཇུག་དབྱིབས་
ཅན་ཞིག་གྱོན་ཞིང་། གོང་དཀྲིས་གྱེན་བརྩེངས་ཤིག་བརྒྱབ་འདུག ཁོ་ནི་ཁོ་རང་གི་ཨ་མ་
དང་འདྲ་བར་འགྲམ་པའི་མཁུར་ཞེང་ཆེ་ལ་གསལ་ཅིང་གྲུང་བའི་མིག་ཟུང་ཡག་པོ་ཞིག་
ཆགས་ཡོད། ཁོའི་ལུས་ཡོངས་གྲ་དག་ཅིང་བལྟས་མ་ཉིད་ནས་ལུས་པོ་ཐང་ཞིང་ཚུལ་དང་
ལྡན་པའི་སྣང་བ་སྟེར།
“ངས་འདང་བརྒྱབ་ན། ཁོ་ནི་བྱིས་པ་ཧ་ཅང་རིག་བཟང་ཞིག་ཡིན་མི་སྲིད།” ཉིན་
ཞིག་ལ་བདག་གིས་ཏག་ཏག་འདྲ་པར་ལ་ལྟ་བའི་སྐབས་ཤིག་ལ་སི་ཐི་ལེ་ཁི་ལན་ཏིའི་
ལྕམ་མོས་བཤད་རྒྱུར། “ཡིན་ནའང་། ཁོ་ནི་བྱིས་པ་ཡ་རབས་ཤིག་ཡིན་པ་ངས་ཤེས་ཡོད།
གཤིས་ཀ་ཧ་ཅང་སྙིང་རྗེ་བོ་ཞིག་འདུག” ཟེར།
བུ་མོ་ལོ་བཅུ་བཞི་ཡིན། སྐྲ་ལོ་ནི་རང་གི་ཨ་མ་དང་མཚུངས་པར་གནག་ཅིང་རྫོངས་
མཐུག་ལ་སིལ་བུར་ཕྲག་རྒྱབ་ཏུ་དཔྱངས་ཡོད། བབ་ཆགས་པའི་གདོང་ལ་ཚུལ་མཐུན་གྱི་
སྤྱོད་པ་ལྡན་ཞིང་གསལ་ཞིང་གྲུང་བའི་མིག་ཟུང་ནི་ཨ་མའི་གདོང་ནས་ཉེ་བར་བླངས་པ་
དང་མཚུངས།
“ཁོ་དང་མོ་གཉིས་ཀྱི་ཁ་སྒོ་སྐྱེ་འབྲས་ཁྱོད་དང་ཨ་ན་མ་ན་རེད།” བདག་གིས་སྨྲས།
“ཅི་ལ་མིན་ནམ། ཁོ་གཉིས་ཨ་ཕ་ལས་ང་དང་འདྲ་ས་མང་།”
“ཁྱོད་ཀྱིས་ང་རང་ཁོ་ལ་ངོ་འཕྲད་དུ་མི་འཇུག་དོན་ཅི་ཡིན་ནམ།”
“ཁྱོད་ཁོ་ལ་ངོ་འཕྲད་འདོད་དམ།"
མོ་བགད་བྱུང་། མོའི་འཛུམ་མདངས་ཧ་ཅང་ཡིད་དུ་འོང་། འཛུམ་པའི་གདོང་
ལ་དམར་མདངས་སྲབ་མོ་ཞིག་ཆགས་བྱུང་། འདི་ལྟའི་ན་ཚོད་ཅན་གྱི་བུད་མེད་ཅིག་
ལ་དམར་མདངས་འདི་འདྲ་ཆགས་པ་ཤིན་ཏུ་མཐོང་དཀོན། ཡང་ན་མོའི་ཡིད་དབང་
འགུགས་པའི་ཆ་དེ་ནི་མོའི་གཤིས་ཀ་དྲང་མོ་དེའི་སྟེང་དུ་གནས་ཡོད་པ་འདྲ།
“ཁྱོད་ཀྱིས་ཤེས་གསལ་ལྟར། ཁོ་ལ་རྩོམ་རིག་གི་བློ་སྦྱོང་ཅི་ཡང་མེད། ཁོ་ནི་འཁྲུལ་
མེད་ཀྱི་གྲོང་ཁྱེར་པ་ཆུང་ཆུང་ཞིག་ཡིན།”
མོའི་གཏམ་ལས་ཁོ་ལ་དམའ་འབེབས་ཀྱི་ཚིག་ཟུར་ཙམ་ཡང་མེད་པ་མ་ཟད། དེ་ལས་
ལྡོག་སྟེ་ད་དུང་ཁོ་ལ་བརྩེ་བ་ཟབ་མོ་ཞིག་བཅངས་ཡོད། དེས་ནི་མོས་ཁོང་གི་ཆེས་ཆེ་བའི་
སྐྱོན་ཆ་དེ་སྨྲས་པ་ན་མོའི་གྲོགས་པོ་དག་གིས་ཁོང་ལ་འཕྱ་སྨོད་བྱེད་པར་སྲུང་ནུས་པ་དང་
མཚུངས།
“ཁོས་དངུལ་འཛིན་བརྗེ་རེས་ལས་ཁུངས་སུ་ལས་ཀ་བྱེད་བཞིན་ཡོད། ངེས་པ་དོན་
གྱི་ལས་གཉེར་བ་ཞིག་ཡིན། ངས་ཚོད་དཔག་བྱས་ན། ཁོས་དངོས་གནས་ཁྱོད་ལ་སུན་པ་
བཟོ་སྲིད་ངེས་ཡིན།"
“ཁྱོད་རང་ཁོ་ལ་སུན་པ་འབྱུང་ངམ།”
“ཁྱོད་ཀྱིས་ཤེས་གསལ་ལྟར། ང་ནི་ཁོའི་ཆུང་མ་ཡིན། ང་རང་ཁོ་ལ་དུང་།”
མོ་དགོད་བཞིན་རང་ཉིད་ཁ་སྐྱེངས་པའི་རྣམ་པ་དེ་བཀབ། བདག་གིས་བསམ་ན་མོས་
བདག་གིས་རྩེད་མཚར་གྱི་གཏམ་ཅི་ཞིག་སྨྲས་ཡོང་བར་སེམས་ཁུར་བྱེད་པ་འདྲ། འདི་ནི་
རེའུ་ཟི•ཝ་ཐིར་ཧྥུ་ཏི་ཡིན་རྒྱུ་ན། འཕྱ་སྨོད་དམ་ཟུར་ཟའི་སྐད་ཆ་འགའ་སྨྲ་བར་ཐེ་ཚོམ་
ཅི་ཡང་མེད། མོ་སོམ་ཉིའི་ངང་ཡུད་ཙམ་ལ་བསྡད་རྗེས། མིག་མདངས་སྔར་བས་ཀྱང་ཞི་
འཇམ་དུ་གྱུར།
“ཁོང་གིས་རང་ཉིད་ཤེས་རབ་ལྡན་པ་ཞིག་ཏུ་བརྫུས་མི་འདོད། དངུལ་འཛིན་བརྗེ་
རེས་ལས་ཁུངས་སུ་དངུལ་མང་པོ་ཞིག་ཀྱང་ལེན་ཐུབ་ཀྱིན་མེད། ཡིན་ནའང་། ཁོང་གི་
བསམ་པ་དཀར་པོ་དུང་འདྲ་ཞིག་ཡིན།”
“བདག་ནི་ཁོང་ལ་མོས་པ་ཧ་ཅང་ཆེ།”
“མི་གཞན་མེད་པའི་དུས་ཤིག་ལ་ངས་ཁྱོད་རང་དགོང་ཟས་བཟའ་རུ་འབོད། ཡིན་
ནའང་ངས་སྐད་ཆ་སྔོན་ལ་བཤད། ཉེན་ཁ་འདི་ཁྱོད་རང་ཉིད་ཀྱིས་རང་མོས་སྒོས་བརྒྱུད་པ་
རེད། གལ་སྲིད་ཉིན་དེའི་དགོང་མོར་ཁྱོད་སུན་པོ་བྱུང་ན་ང་ལ་ཁག་འགེལ་བྱེད་མི་ཆོག”

དྲུག་པ།

ཡིན་ནའང་། མཇུག་མཐར་བདག་ཁྲ་ལེ་ཟི•སི་ཐི་ལེ་ཁི་ལན་ཏི་ལ་མཇལ་འཕྲད་བྱས།
དེ་ནི་སི་ཐི་ལེ་ཁི་ལན་ཏིའི་ལྕམ་མོས་བཤད་པའི་གནས་ཚུལ་དེ་ལྟ་བུའི་འོག་ཏུ་མཇལ་
འཕྲད་བྱས་པ་མིན། མོས་ང་རང་མགྲོན་འབོད་བྱས་པའི་ཉིན་དེའི་དགོང་མོར། བདག་གིས་
མོའི་ཁྱོ་ག་ལས་གཞན་ད་དུང་གྲོགས་པོ་འགའ་ངོ་ཤེས་བྱུང་། ཉིན་དེའི་ཞོགས་པར། སི་ཐི་
ལེ་ཁི་ལན་ཏིའི་ལྕམ་མོས་མི་ཞིག་ལ་ཡི་གེ་ཞིག་བསྐུར་ཏེ་དགོང་མོར་མོས་མགྲོན་འབོད་
བྱེད་ཟེར། མོས་འབོད་དོན་ནི་མགྲོན་པོ་ཞིག་གནས་ཚུལ་གྱི་དབང་གིས་མགྲོན་དུ་ཕེབས་
མི་ནུས་པས་བདག་ནི་དེའི་ཚབ་ཏུ་བོས་པ་རེད། ཡི་གེ་ནི་འདི་ལྟར་བྲིས་འདུག་སྟེ།
བདག་གིས་སྔོན་ལ་ཁྱོད་རང་ལ་གསལ་བོར་བཤད། ཁྱོད་རང་སུན་པ་སྐྱེས་ཏེ་ཤི་ལ་ཁད་
བྱེད་ངེས། འདི་ནི་ཐོག་མ་ཉིད་ནས་སུན་སྣང་སྟེར་བའི་མགྲོན་འབོད་ཅིག་ཡིན་པ་བདག་གིས་
རྟོགས་ཡོད། གལ་སྲིད་ཁྱོད་རང་ཕེབས་ཐུབ་ན་བདག་གིས་བཀའ་དྲིན་ཚད་མེད་ཞུས་པ་ཡིན།
མ་མཐར་ཡང་ངེད་ཅག་གིས་ཁ་བརྡ་ཞིག་བྱ་ཆོག
བདག་གིས་མོའི་རེ་བ་འདི་སྟོང་ཟད་དུ་གཏོང་བའི་དཔེ་མི་སྲིད་པས། མོའི་གདན་ཞུ་
དང་དུ་བླངས་པ་ཡིན།
སི་ཐི་ལེ་ཁི་ལན་ཏིའི་ལྕམ་མོས་བདག་མོའི་ཁྱོ་ག་ལ་མཚམས་སྦྱོར་བྱེད་པའི་སྐབས་
དེར། ཁོང་ཉིད་དགའ་མིན་སྡུག་མིན་གྱི་ངང་ནས་བདག་ལ་ལག་འཇུ་ཞིག་བྱས་བྱུང་། སི་
ཐི་ལེ་ཁི་ལན་ཏིའི་ལྕམ་མོའི་སེམས་ཁམས་ཧ་ཅང་སྐྱིད། ཁ་ལོ་ཕར་འཁོར་ཏེ་མོའི་ཁྱོ་ག་ལ་
ཀུ་རེ་ཞིག་རྩེས།
“ངས་ཁོ་རང་གདན་འདྲེན་ཞུ་དོན་ནི་ང་ལ་དངོས་གནས་ཁྱོ་ག་ཡོད་པ་ཁོ་ལ་བལྟ་
རུ་འཇུག་པའི་ཆེད་ཡིན། ངས་བལྟས་ན་ཁོ་རང་དོགས་པ་ཟ་མགོ་བརྩམས་ཟིན།”
སི་ཐི་ལེ་ཁི་ལན་ཏི་གུས་པའི་ངང་ནས་དགོད་ཙམ་བྱས། དེ་ནི་ཁྱོད་ཀྱིས་དགོད་གཏམ་
ཞིག་བཤད་པ་ཁས་ལེན་པ་ཙམ་ལས་དགོད་རིན་མེད་པར་སྙམ་པ་དང་མཚུངས་པར་
ཁོང་གིས་ཅི་ཡང་མ་གསུངས། སླར་ཡང་མགྲོན་པོ་ཞིག་སླེབས་བྱུང་། ཁྱིམ་བདག་མས
དེ་ལ་བསུ་མ་བྱེད་དགོས་པས་བདག་ལ་ཁ་ཡ་བྱེད་མཁན་མེད་པར་གྱུར། མཇུག་མཐར་
མགྲོན་པོ་ཐམས་ཅད་ཡོངས་སུ་འཛོམས་ཏེ “ཟས་དལ་བཞེས” ཀྱི་གཏམ་བཤད་སྤེལ་
ལ་ཉེ་བའི་སྐབས་སུ། བདག་ལ “འདུག་རོགས་བྱེད” ཟེར་བའི་མགྲོན་མ་དེར་བདག་
གིས་ཕྱོགས་གཅིག་ནས་སྤྱིར་བཏང་གི་ཁ་བརྡ་བྱས་པ་དང་། ཕྱོགས་གཞན་ཞིག་ནས་འདི་
ལྟར་བསམ་བློ་བཏང་བ་སྟེ། དཔལ་ཡོན་ལྡན་པའི་སྤྱི་ཚོགས་སུ་རང་གི་བསམ་པའི་ཤེས་
རབ་འདི་ལྟར་འཇོམས་པར་བྱེད་པ་དང་། ཡུན་ཐུང་གི་མི་ཚེ་དེ་བག་མེད་མགྲོན་བསུའི་
ཆོ་གའི་ཁྲོད་ནས་ཆུད་ཟོས་སུ་གཏོང་བ་འདི་ནི་དངོས་གནས་བསམ་ཡུལ་དུ་འཆར་
དཀའ་བ་ཞིག་རེད། ཉིན་འདིའི་སྟོན་མོ་ཁོ་ནའི་སྟེང་ནས་བཤད་ན། ཁྱོད་རང་ཡ་མཚན་
མི་སྐྱེས་སམ། ཁྱིམ་བདག་མས་མགྲོན་པོ་འདི་དག་འབོད་དགོས་དོན་ཅི་ཞིག་ཡིན་པ་
དང་། མགྲོན་པོ་འདི་དག་དཀའ་ངལ་ལ་མི་འཛེམས་པར་འདི་ལ་ཞུགས་དོན་ཡང་ཅི་ཞིག་
ཡིན་ནམ། ཉིན་དེར་སྐུ་མགྲོན་བཅུ་སྟོན་མོ་ལ་ཞུགས་ཡོད། སྐུ་མགྲོན་དེ་དག་ཐོག་མར་ངོ་
འཕྲད་དུས་ཁུ་སིམ་མེར་ཁ་རོག་གེར་སྡོད་ལ། ཕན་ཚུན་གྱེས་ཁར་འགན་ཁུར་ལྕི་མོ་ཞིག་
ཕྲག་ལས་ཕབ་པའི་སྣང་བ་དང་བཅས་ཏེ་ཁ་བྲལ། དེ་འདྲ་ཡིན་འོས་ཏེ། འདི་ནི་སྤྱི་ཚོགས་
འབྲེལ་འདྲིས་ཀྱི་འོས་འགན་ཞིག་བསྒྲུབས་པ་ཁོ་ན་ཙམ་ལས་མ་འདས། སི་ཐི་ལེ་ཁི་ལན་
ཏི་ཁྱོ་ཤུག་གཉིས་ཀས་ཁྱིམ་ཚང་གཞན་ནས་ཟ་མ་མང་པོ་ཟོས་ཡོད་པས་ངོ་སོའི་བུ་ལོན་
མང་པོ་ཞིག་ཆད་ཡོད་འདུག གཞན་དུ་ན་སྐྱེ་བོ་འདི་དག་ལ་ཁོང་བཟའ་ཟླ་གཉིས་ཀ་
མོས་པ་སྤུ་ཙམ་ཡང་མེད། ཡིན་ནའང་ཁོང་བཟའ་ཟླ་གཉིས་ཀས་སྐྱེ་བོ་འདི་དག་ཟས་ལན་
ལ་ཟས་ཀྱིས་མི་བསུ་ཀ་མེད་ཡིན་ལ། བསུ་བ་བཞིན་དུ་ཁོ་ཚོ་ཡང་མགྲོན་དུ་ཕེབས་པ་རེད།
དོན་དངོས་སུ་འདི་ལྟར་བྱེད་དགོས་དོན་ཅི་ཡིན་ནམ། བཟའ་ཟླ་གཉིས་ཀ་ཁ་གཏད་དུ་
བསྡད་དེ་ཟ་མ་བཟའ་དུས་ཀྱི་སུན་སྣང་དེ་འགོག་ཆེད་ཡིན་ནམ། ཡང་ན་ཞབས་ཕྱི་རྣམས་
ཉིན་ཕྱེད་ཙམ་ལ་ངལ་གསོ་རུ་འཇུག་ཆེད་ཡིན། དེ་མིན་གནས་ལུགས་གཞན་བཤད་
ཐབས་བྲལ་བ་ཡིན་ནམ། ཡང་ན་གཞན་གྱི་ཟ་མ་བཟའ་རན་ལ་སླེབས་ཡོད་པའི་རྐྱེན་ཡིན།
འདི་དག་སུས་ཀྱང་བཤད་དཀའ་བ་ཞིག་རེད།
ཟ་ཁང་ན་འཚང་ཁ་ཧ་ཅང་ཆེ་བས་དེ་འདྲའི་སྐྱིད་པོ་ཞིག་མིན། སྐྱེ་བོ་འདི་དག་གི་
ཁྲོད་ན་གོང་མ་ཚང་གི་བཅའ་ཁྲིམས་བློ་འདྲི་ས་དང་དེའི་ལྕམ་མོ་དང་། སྲིད་གཞུང་གི་
མགོ་ཁྲིད་དང་དེའི་ལྕམ་མོ། སི་ཐི་ལེ་ཁི་ལན་ཏིའི་ལྕམ་མོའི་ཨ་ཅེ་དང་མོའི་ཁྱོ་ག་སྟེ་དམག་
སྤྱི་མའེ་ཁི་ཨན་ཏི་ལུའུ། ད་དུང་གྲོས་ཁང་གི་འཐུས་མི་ཞིག་གི་ལྕམ་མོ་སོགས་ཡོད། གྲོས་
ཁང་གི་འཐུས་མི་དེ་བྱ་བ་དང་ཁ་འགེར་མ་ཐུབ་པའི་རྐྱེན་གྱིས་བདག་ཁོང་གི་སྐུ་ཚབ་ཏུ་
བོས་པ་རེད། སྐུ་མགྲོན་འདི་དག་ནི་ཐོབ་ཐང་ཧ་ཅང་མཐོ་བ་ཤ་སྟག་ཡིན། སྐུ་ལྕམ་རྣམས་
ཀྱིས་རང་ཉིད་ཀྱི་འཇོ་སྒེག་རང་གིས་ཤེས་པས་གྱོན་ཆས་ཀྱི་ཕྱོགས་ནས་དེ་འདྲའི་དང་
དོད་བྱས་མི་འདུག དེས་ནི་རང་ཉིད་ཀྱི་ཐོབ་ཐང་གཞན་དག་གིས་ཤེས་པའི་རྐྱེན་ཡིན་
ལ། དེ་བཞིན་དུ་གཞན་ལ་ངོ་དགའ་བྱེད་དགོས་པའི་རྒྱུ་མཚན་ཡང་མེད་པའི་ཕྱིར་རོ། །
སྐྱེས་པ་རྣམས་ཞི་ཞིང་དུལ་ལ་བཀྲག་མདངས་ལྡན། མདོར་ན། སྐྱེ་བོ་དེ་དག་ལ་ཟས་ནོར་
འཛོམས་ཤིང་ཡིད་རབ་ཚིམས་པའི་ཉམས་སྣང་ཞིག་གིས་ཁེངས་འདུག
ཐམས་ཅད་ཀྱིས་ལྷན་འཛོམས་དེ་སྤྲོ་སྐྱིད་ལྡན་པ་ཞིག་ཡོང་ཕྱིར་དུས་རྒྱུན་ལས་སྐད་
གསེང་ཇེ་མཐོར་བཏང་སྟེ་ཁ་བརྡ་བྱས་པས་ཁང་པའི་ནང་དུ་འུར་སྒྲ་ཞིག་གིས་ཁྱབ་འདུག
ཡིན་ནའང་། ཀུན་ལ་སྤྱི་མཐུན་གྱི་བརྗོད་བྱ་ཞིག་མེད་པའི་དུས་སུ། ཁོ་ཚོས་རང་རང་གི་
འདུག་གྲོགས་ལ་ཁ་བརྡ་བྱེད་པ་སྟེ། ཁུ་བ་འཐུང་བ་དང་། ཉ་ཤ་དང་ཚལ་བཟའ་བའི་བར་
ནས་གཡས་ཕྱོགས་ཀྱི་དེ་ལ་ཁ་བརྡ་བྱེད་པ་དང་། ཤ་བསྲེགས་མ་དང་། མངར་ཟས། ཡི་ག་
འབྱེད་པའི་བཟའ་བ་བཅས་བཟའ་བའི་བར་ནས་གཡོན་ཕྱོགས་ཀྱི་དེ་ལ་ཁ་བརྡ་བྱེད། ཁོ་
ཚོས་ཆབ་སྲིད་ཀྱི་གནས་བབ་ཁ་བརྡ་བྱེད། ཀོར་དྷུ་སྤོ་ལོ་ཁ་བརྡ་བྱེད། བྱིས་པ་དང་གསར་
དུ་འཁྲབ་སྟོན་བྱས་པའི་ཟློས་གར་ཁ་བརྡ་བྱེད། གོང་མ་ཚང་གི་སྒྱུ་རྩལ་སློབ་གླིང་ནས་
འགྲེམས་སྟོན་བྱས་པའི་རི་མོ་དང་། གནམ་གཤིས། གུང་སེང་གི་འཆར་གཞི་སོགས་ཁ་བརྡ་
བྱེད། ཁ་བརྡ་གཞི་ནས་རྒྱུན་མི་ཆད། སྐད་མགོ་ཡང་ཇེ་མཐོ་ནས་ཇེ་མཐོ་ཡིན། སི་ཐི་ལེ་ཁི་
ལན་ཏིའི་ལྕམ་མོས་སྒྲུབ་པའི་གསོལ་སྟོན་དེ་ཧ་ཅང་ལེགས་འགྲུབ་བྱུང་ཡོད་པས་མོ་དགའ་
སྤྲོ་སྐྱེས་འོས། མོའི་ཁྱོ་གའི་འགྲོ་ལུགས་འདུག་ལུགས་ཧ་ཅང་འོས་ཤིང་འཚམ། ཡང་ན་ཁོང་
གིས་ཁ་བརྡ་མང་པོ་མི་བྱེད་པའི་རྐྱེན་ཡིན་ཡང་སྲིད། གསོལ་སྟོན་མཇུག་སྒྲིལ་ལ་ཉེ་བའི་
དུས་སུ་བདག་གིས་ཁོང་གི་འགྲམ་གཉིས་སུ་ཙོག་པའི་མགྲོན་མོ་གཉིས་ཀྱི་གདོང་ལ་ངལ་
དུབ་ཀྱི་ཉམས་ཤིག་ཤར་འདུག་པ་མཐོང་། མོ་ཚོས་ཁོང་ལ་ཁ་བརྡ་ཅི་ཞིག་བྱེད་དགོས་པ་མ་
ཤེས་པ་ཡིན་རྒྱུ་རེད། ཐེངས་གཅིག་གཉིས་ཤིག་ལ་སི་ཐི་ལེ་ཁི་ལན་ཏིའི་ལྕམ་མོའི་མིག་ལ་
སེམས་ཁྲལ་གྱི་མདངས་ཤིག་མངོན་བཞིན་ཁོང་ལ་བལྟས་བྱུང་།
མཇུག་མཐར། མོ་ཡར་ལངས་ཤིང་མགྲོན་མོ་འགའ་ཁྲིད་དེ་ཁང་པ་དེ་ལས་གྱེས། མོ་
ཚོ་སོང་བའི་རྗེས་སུ། སི་ཐི་ལེ་ཁི་ལན་ཏིས་སྒོ་མོ་བརྒྱབ་ཅིང་ཅོག་ཙེའི་ཟུར་གཞན་ཞིག་
སྟེ། གོང་མ་ཚང་གི་བཅའ་ཁྲིམས་བློ་འདྲི་ས་དང་སྲིད་གཞུང་གི་མགོ་ཁྲིད་དེ་གཉིས་ཀྱི་
བར་དུ་སོང་སྟེ་ཙོག ཁོང་གིས་སླར་ཡང་རྒུན་ཆང་དམར་པོ་བླུགས་པ་དང་། སྐུ་མགྲོན་
རྣམས་ལ་ཐ་མག་བྱིན། གོང་མ་ཚང་གི་བཅའ་ཁྲིམས་བློ་འདྲི་སས་རྒུན་ཆང་ལ་བསྔགས་
པ་བརྗོད་པ་དང་། སི་ཐི་ལེ་ཁི་ལན་ཏིས་ང་ཚོ་ལ་ཁོང་གིས་ཆང་དེ་གང་ཞིག་ནས་ཉོས་
འོངས་ཚུལ་བཤད། ང་ཚོས་ཆང་བསྙལ་ཚུལ་དང་ཐ་མག་གི་སྐོར་ལབ་གླེང་བྱེད་མགོ་
བརྩམས། གོང་མ་ཚང་གི་བཅའ་ཁྲིམས་བློ་འདྲི་སས་ཁོང་གིས་ད་ལྟ་ཏག་ཏག་གྱོད་དོན་
ཞིག་ཞིབ་བཤེར་བྱེད་ཀྱིན་ཡོད་པ་གླེང་བ་དང་། དམག་སྤྱིས་རྟ་ཐོག་སྤོ་ལོ་རྒྱག་ཚུལ་གླེང་།
བདག་ལ་སྐད་ཆ་ཅི་ཡང་ལབ་རྒྱུ་མི་འདུག་པས་དེ་རུ་ཙོག་སྟེ་ཤིན་ཏུ་གུས་ལུགས་ཡོད་པ་
དང་སྤྲོ་བ་འཕེལ་བའི་ཚུལ་གྱིས་གཞན་གྱི་ལབ་གླེང་ལ་ཉན་པའི་བཟོ་ལྟ་བསྟན། རྒྱུ་མཚན་
ནི་སྐྱེ་བོ་འདི་དག་ལས་སུ་དང་གང་ཡང་བདག་དང་འབྲེལ་བ་ཅི་ཡང་མེད་པས་བདག་
གིས་དལ་དལ་ལྷོད་ལྷོད་ཀྱི་སྒོ་ནས་སི་ཐི་ལེ་ཁི་ལན་ཏི་ལ་ལྟ་ཞིབ་ཞིབ་མོ་བྱས་པ་ཡིན། ཁོང་
གི་གཟུགས་པོ་ནི་བདག་གི་བསམ་ཚོད་དང་བསྡུར་ན་རིང་པོ་འདུག བདག་གིས་སྔོན་ཆད་
ཁོང་གི་ལུས་པོ་ནི་ཕྲ་ཞིང་མཉེན་པ་དང་། སྐྱེ་འབྲས་རང་ག་བ་ཞིག་ཡིན་པར་ཅི་ལ་འདོད་
པ་དངོས་གནས་རྟོགས་མི་ནུས། དོན་དངོས་སུ་ཁོང་ནི་སྟོབས་རྩལ་རྒྱས་ཤིང་རྐང་ལག་སྦོམ་
པོ་ཡོད་པ་དང་། དགོང་ཚོགས་གྱོན་ཆས་ལུས་ལ་གྱོན་དུས་འཁོབ་ཉམས་ཤིག་ཤར་འདུག་
པས་གཞན་གྱི་སྣང་ངོར་ཤིང་རྟ་ཁ་ལོ་པ་ཞིག་ལ་གཟབ་འཕྱོར་སྤྲས་ཏེ་དགོང་ཚོགས་སུ་
ཞུགས་སུ་བཅུག་པ་དང་ཕལ་ཆེར་མཚུངས་པར་འདུག ཁོང་ནི་ཕལ་ཆེར་དགུང་ལོ་བཞི་
བཅུ་ལྷག་ལ་སོན་ཡོད། སྐྱེ་འབྲས་ལེགས་ཞེས་བརྗོད་མི་འོས་མོད། འོན་ཀྱང་མི་ལེགས་
ཞེས་ཀྱང་བརྗོད་མི་འོས། རྒྱུ་མཚན་ནི་ཁོང་གི་དབང་བོ་སྣ་ལྔ་ཚང་ཞིང་འཛོམས་འདུག་
མོད། ཐམས་ཅད་གཞན་ལས་རིམ་པ་གཅིག་གིས་ཆེ་བས་རང་བཞིན་གྱིས་བླུན་ཉམས་
ཤིག་ཤར་ཡོད། ཁོང་གི་ཁ་སྤུ་གཙང་བཞར་བྱས་པས་གདོང་བ་ཆེན་པོ་དེ་སྐྱ་ཐེར་ཐེར་དུ་
བཏང་ཡོད་པས་གཞན་གྱི་མིག་ལམ་དུ་ཧ་ཅང་བདེ་མོ་ཞིག་མིན། ཁོང་གི་སྐྲ་མདོག་སེར་པོ་
ཡིན་ལ་ཧ་ཅང་ཐུང་ཐུང་བྱས་ཏེ་བཞར་ཡོད། མིག་གཉིས་ཅུང་ཆུང་ཞིང་སྔོན་པོའམ་སྔོ་སྐྱ་
ཡིན། ཁོང་གི་སྐྱེ་འབྲས་ཧ་ཅང་སྤྱིར་བཏང་བ་ཞིག་རེད། སི་ཐི་ལེ་ཁི་ལན་ཏིའི་ལྕམ་མོས་
ཁོང་ཉིད་གླེང་དུས་སྤྱིར་ནས་དོགས་མི་བདེ་བ་ཞིག་ཏུ་འགྱུར་བཞིན་ཡོད་པ་དེར་བདག་
ཡ་མཚན་ཅི་ཡང་མི་སྐྱེས་ཏེ། རྩོམ་རིག་སྒྱུ་རྩལ་ལས་རིགས་སུ་གོ་གནས་ཤིག་ལེན་འདོད་
པའི་སྐྱེས་མ་ཞིག་ལ་མཚོན་ནས་བཤད་ན། ཁོང་གིས་ནི་མོའི་ལུས་སྟེང་དུ་གཟི་བརྗིད་
ཅིག་ཡེ་ནས་སྣོན་མི་ཐུབ་པའི་ཕྱིར་རོ། ། ཁོང་ལ་སྤྱི་ཚོགས་འབྲེལ་འདྲིས་ཀྱི་ནུས་པ་ཏོག་
ཙམ་ཡང་མེད་པ་མངོན་སུམ་རེད། ཡིན་ནའང་། འདི་ནི་སྐྱེ་བོ་ཡོད་དོ་ཅོག་ལ་ངེས་པར་
ཡོད་དགོས་པ་ཞིག་ཀྱང་ག་ལ་ཡིན། དེ་བས་ཀྱང་ཁོང་ལ་གཞན་དང་མི་མཚུངས་པའི་
དམིགས་བསལ་གྱི་ཆ་ཅི་ཡང་མི་འདུག་པས་ཁོང་ཉིད་ནི་སྐྱེ་བོ་ཐ་མལ་པ་ཞིག་ལས་མ་
འདས། ཁོང་ནི་གཞུང་དྲང་ཞིང་ཚུལ་དང་ལྡན་པ་དང་བཀྲག་མེད་པའི་སྐྱེ་བོ་སྤྱིར་བཏང་
བ་ཞིག་ལས་ཅི་ཡང་མིན། སྐྱེ་བོ་སུ་ཞིག་གིས་ཁོང་གི་སྤྱོད་པ་ལ་བརྩི་བཀུར་བྱེད་འོས་མོད།
འོན་ཀྱང་ཁོང་དང་ལྷན་དུ་སྡོད་པའི་མོས་པ་སུ་ལའང་མེད། ཁོང་ནི་སུ་དང་གང་གིས་ཀྱང་
མཉམ་འཇོག་མི་བྱེད་པའི་སྐྱེ་བོ་ཞིག་རེད། ཁོང་ནི་ཀུན་གྱིས་བརྩི་བཀུར་བྱེད་པའི་སྤྱི་
ཚོགས་ཀྱི་ཁོངས་མི་ཞིག་ཡིན་ལ། དྲང་བདེན་གྱི་ལས་གཉེར་བ་ཞིག་དང་། འགན་ཁུར་
བའི་ཁྱོ་ག་ཞིག་དང་ཨ་ཕ་ཞིག་ཡིན་མོད། འོན་ཀྱང་། ཁོང་གི་ལུས་སྟེང་ནས་ཁྱེད་ཀྱིས་དུས་
ཚོད་ཆུད་ཟོས་སུ་གཏོང་བའི་དགོས་པ་ཡེ་ནས་མེད་དོ། །

བདུན་པ།

ཀུ་ཅོ་སྣོལ་མར་སྒྲོག་པའི་སྤྱི་ཚོགས་འབྲེལ་འདྲིས་ཀྱི་དུས་ཚིགས་དེ་རིམ་བཞིན་
མཇུག་སྒྲིལ་ལ་ཉེ་ཞིང་། བདག་གིས་ངོ་ཤེས་པའི་སྐྱེ་བོའི་ཚོགས་ནི་བྲེལ་འཚུབ་ཀྱི་སྒོ་
ནས་གྲོང་ཁྱེར་དང་ཁ་འབྲལ་བར་གྲ་སྒྲིག་བྱེད་བཞིན་ཡོད། སི་ཐི་ལེ་ཁི་ལན་ཏིའི་ལྕམ་
མོས་ཁྱིམ་མི་དང་བཅས་པ་ཁྲིད་དེ་ནའོ་ཧྥུ་ཁི་མཚོ་འགྲམ་དུ་བསྐྱོད་པར་འཆར་གཞི་
བཟོ་བཞིན་ཡོད་ལ། དེ་རུ་བྱིས་པ་རྣམས་མཚོ་ལས་ཆུར་རྐྱལ་བྱས་ཆོག་པ་དང་ཁྱོ་ག་ཡིས་
ཀོར་ཧྥུ་སྤོ་ལོ་བརྒྱབ་ཆོག ང་ཚོས་གྱེས་བརྡ་བཏང་ཟིན་ལ། སྟོན་ཁའི་དུས་སུ་སླར་ཡང་
འཛོམས་པའི་ཁ་ཆད་མཛད་ཡོད། ཡིན་ནའང་། བདག་ལོན་ཏུན་ན་སྡོད་པའི་ཆེས་མཇུག་
མཐའི་ཉིན་མོ་དེར། ཏག་ཏག་སྐམ་དམག་དང་མཚོ་དམག་གི་ཚོང་ཁང་ནས་དངོས་པོ་
ཉོས་ཏེ་ཕྱིར་འོངས་པའི་དུས་སུ། སི་ཐི་ལེ་ཁི་ལན་ཏིའི་ལྕམ་མོས་རང་གི་བུ་དང་བུ་མོ་ཁྲིད་
དེ་བདག་དང་འདྲ་བར་མོས་ཀྱང་ལོན་ཏོན་དང་ཁ་གྱེས་དུས་ཁོམ་སྐབས་དང་བསྟུན་ཏེ་
མཇུག་མཐའི་དངོས་པོ་འགའ་ཉོ་རུ་འོངས་པ་རེད། བདག་ཅག་རྣམས་ཕྱོགས་གཅིག་ནས་
ཚ་བས་ཉེན་ཞིང་ཕྱོགས་གཞན་ཞིག་ནས་ངལ་བས་དུབ་པས་བདག་གིས་རང་རེ་ཅག་གླིང་
ག་ལ་ཕྱིན་ཏེ་འཁྱག་ཟས་ཀྱི་རིགས་ཙམ་ལ་ལོངས་སུ་སྤྱད་ན་ཞེས་གྲོས་མོལ་བཏོན་པ་ཡིན།
བདག་གིས་ཚོད་དཔག་བྱས་ན། སི་ཐི་ལེ་ཁི་ལན་ཏིའི་ལྕམ་མོས་རང་གི་བྱིས་པ་
གཉིས་བདག་ལ་སྟོན་འདོད་ཡོད་པས། མོ་ལ་ཐེ་ཚོམ་སྤུ་ཙམ་ཡང་མེད་པར་བདག་གི་
གདན་ཞུ་དང་དུ་བླངས་བྱུང་། བྱིས་པ་དག་འདྲ་པར་སྟེང་གི་དེ་ལས་ཀྱང་ཤིན་ཏུ་སྙིང་ཉེ་
བས་མོས་བྱིས་པ་དག་ང་རྒྱལ་དུ་འཛིན་པ་དེར་གནས་ལུགས་ཤིན་ཏུ་ཆེན་པོ་ལྡན་འདུག
བདག་ཀྱང་ལོ་ན་གཞོན་པས་བྱིས་པ་དག་གིས་བདག་གི་སྔུན་ནས་འཛེམས་དོགས་ཅི་ཡང་
མི་བྱེད་པར་དགའ་དགའ་སྤྲོ་སྤྲོའི་ངང་ནས་རང་རང་གི་དོན་དག་གླེང་བར་བྱེད། བྱིས་པ་
འདི་གཉིས་ཧ་ཅང་སྙིང་རྗེ་བོ་འདུག ལུས་པོ་བདེ་ཐང་ཡིན་ལ་གྲུང་ཤ་དོད་པོ་འདུག ལྗོན་
པའི་གྲིབ་བསིལ་འོག་ཏུ་ངལ་གསོ་ཞིང་དེའི་དུས་བདག་ཅག་རྣམས་ཀྱི་སེམས་སུ་དགའ་བ་
ཚད་མེད་རྒྱས་བྱུང་།
ཆུ་ཚོད་གཅིག་གི་རྗེས་སུ། ཁྱིམ་ཚང་གང་བོ་ཤིང་རྟ་འཁོར་ལོ་ཞིག་གི་ནང་དུ་འཚང་
སྟེ་ཡུལ་ལ་ཕྱིན། བདག་ཀྱང་ཤིན་ཏུ་སྒྱིད་ལུག་གི་ངང་ནས་སྤྲོ་ཚོགས་ཁང་གི་ཕྱོགས་སུ་
གོམ་སྟབས་བསྒྱུར། བདག་ལ་ཡང་ན་ཁེར་རྐྱང་གི་སྐྱོ་སྣང་ཞིག་སྐྱེས་པ་འདྲ། ད་གིན་
མཐོང་བའི་ཁྱིམ་ཚང་འདིའི་བདེ་སྐྱིད་ཀྱི་འཚོ་བ་ལ་ཕྱིར་དྲན་ཞིག་བྱས་ཚེ་ཡིད་སྨོན་རབ་
ཏུ་སྐྱེས་པའི་སེམས་པ་ཞིག་གཞི་ནས་མེད་མི་སྲིད། ཁྱིམ་ཚང་འདིའི་མཛའ་བརྩེ་ཤིན་ཏུ་
ཟབ། ཁོ་ཚོས་གཞན་གྱིས་གོ་བ་གཏན་ནས་མི་ལོན་པའི་དགོད་གཏམ་ཐུང་ངུ་རེ་བཤད་
ཀྱིན་དགོད་ཁ་ཤོར། གལ་སྲིད་ཁ་བདེ་ལྕེ་རྩལ་ཁོ་ན་སྐྱེ་བོའི་བློ་གྲོས་ཀྱི་ཚད་འཇལ་བྱེད་ཀྱི་
ཚད་གཞིར་བཞག་ན། སི་ཐི་ལེ་ཁི་ལན་ཏི་ནི་སྐྱེ་བོ་སྤྱང་གྲུང་ལྡན་པའི་གྲས་སུ་ཚུད་དཀའ།
ཡིན་ནའང་། ཁོང་རང་ཉིད་ཀྱི་ཁོར་ཡུག་ལས་ཁོང་གི་བློ་གྲོས་ཀྱི་རྩལ་ནི་དེ་ལས་དེ་ལྷག་
ཡིན། འདི་ནི་བྱ་བ་མཐའ་དག་བདེ་བླག་འབྱུང་བའི་སྒོ་མོ་ཡིན་པར་མ་ཟད། བདེ་སྐྱིད་
ཀྱི་འཚོ་བའི་ཁག་ཐེག་ཀྱང་རེད། སི་ཐི་ལེ་ཁི་ལན་ཏིའི་ལྕམ་མོ་ནི་སྙིང་ཉེ་བའི་བུད་མེད་
མཛངས་མ་ཞིག་ཡིན་ཞིང་། མོ་རང་གི་ཁྱོ་བོ་ལ་མཛའ་ཞིང་དུང་། བདག་གིས་ཁྱོ་ཤུག་འདི་
གཉིས་ཀྱི་འཚོ་བ་ལ་བྱུར་དང་ཆག་སྒོ་ཅི་ཡང་མི་འབྱུང་བར་ཕན་ཚུན་ལ་ཡིད་གཞུངས་
པ་དང་ངོ་སོ་ཡོད་པ། བྱིས་པ་གཉིས་ནི་དེ་བས་ཀྱང་ཡ་རབས་གུས་ཚུལ་ཤེས་ཤིང་སྙིང་དུ་
སྡུག་པས། ཁྱིམ་ཚང་འདིའི་གོ་གནས་དང་སྲོལ་རྒྱུན་བརྒྱུད་འཛིན་དར་སྤེལ་གཏོང་མཁན་
ཞིག་ཏུ་འགྱུར་བར་གདོན་མི་ཟ་བསམ་བཞིན་ཡོད། ཤེས་མེད་ཚོར་མེད་ཀྱི་སྒོ་ནས་ཁོ་དང་
མོ་གཉིས་རིམ་པར་ལོ་རྒས་ཤིང་། བུ་དང་བུ་མོ་རིམ་པར་ནར་སོན་ཞིང་ལོ་ཚོད་ངེས་ཅན་
ཞིག་ལ་སླེབས་ཚེ་ཁྱིམ་གཞིས་འཛུགས་ངེས་ཡིན་ཏེ། གཅིག་ནི་རེ་བ་ཡོད་པའི་བུ་མོ་ཞིག་
ཏུ་གྱུར་ཏེ་འབྱུང་འགྱུར་ད་དུང་ལུས་པོ་བདེ་ཞིང་རྣམ་རིག་གསལ་བའི་བུ་དང་བུ་མོའི་
སྐལ་བ་ལྡན་པ་དང་། ཅིག་ཤོས་ནི་བཟོ་ལྟ་རྫིག་པའི་སྐྱེས་ཕོ་རབ་ཅིག་སྟེ་མ་འོངས་པར་
དམག་མི་ཞིག་ཏུ་མི་འགྱུར་བའི་ངེས་པ་ག་ལ་ཡོད། མཇུག་མཐར་ཁྱོ་ཤུག་འདི་གཉིས་ཀྱིས་
ན་རྒས་དགོངས་ཞུ་མཛད་པ་དང་། བུ་དང་ཚ་བོས་གཅེས་ཤིང་། ལོངས་སྤྱོད་ལྡན་ཞིང་ངོ་
སོ་ཡོད་པའི་ཚེ་མཇུག་ཅིག་རོལ་བ་དང་། ཁོང་པ་ཚོའི་བདེ་སྐྱིད་ཀྱི་མི་ཚེ་ནི་དུས་འཁྱོལ་
ཐབས་ཙམ་མ་ཡིན་པར་ཚེ་ཐག་རིང་པོར་ཐུབ་ཅིང་དགུང་ལོ་ཤིན་ཏུ་མཐོན་པོར་སོན་རྗེས་
ད་གཟོད་མི་ཡུལ་ཁམས་ནས་གཤེགས།
འདི་ནི་སྲིད་པ་འཇིག་རྟེན་འདིའི་བགྲང་ལས་འདས་པའི་ཁྱོ་ཤུག་རྣམས་ཀྱི་གཏམ་
རྒྱུད་ཅིག་རེད། འཚོ་བ་རོལ་སྟངས་འདི་འདྲ་ནི་གཞན་གྱིས་ཐོས་ན་བག་བྲོ་ཞིང་བྱམས་
བརྩེ་ལྡན་པ་ཞིག་ཅི་ལ་མིན། འདི་ཡིས་ནི་གཞན་ལ་ཅ་ཅོ་མེད་པའི་ཆུ་ཕྲན་ཞིག་དྲན་དུ་
འཇུག དེ་ཉིད་གྱ་གྱུའི་ངང་སྔོ་ལྗང་ལྗང་གི་རྩྭ་ཐང་བརྒྱུད་དེ་བཞུར་བ་དང་། ལྗོན་པའི་གྲིབ་
བསིལ་དང་ཕན་ཚུན་བརྒྱན་ཏེ་མཐར་མུ་མེད་རྒྱ་མཚོའི་ཀློང་དུ་འདྲེས་པར་འགྱུར། ཡིན་
ནའང་། རྒྱ་མཚོ་ནི་གཞི་ནས་དེ་འདྲའི་ལྷིང་ཞིང་འཇགས་པ་དང་། གཞི་ནས་སྨྲ་བ་བཅད་
ཅིང་བརྩེ་འཛུམ་མི་མངོན་པས་ཁྱོད་ལ་ཅི་ཡིན་འདི་ཡིན་མི་ཤེས་པའི་སྣང་བ་ཞིག་སྦྱིན་
ངེས་ཡིན། ཡང་ན་འདི་དག་ནི་བདག་གི་བསམ་ཚུལ་མཚར་པོ་ཞིག་ཡིན་ཡང་སྲིད།(ཉིན་
འདི་དག་ལ་བསམ་ཚུལ་འདི་འདྲ་བདག་སེམས་སུ་རྟག་ཏུ་འབྱུང)བདག་གི་སེམས་སུ་སྐྱེ་བོ་ཕལ་
མོ་ཆེས་མི་ཚེ་གང་བོར་འདི་འདྲའི་འཚོ་བ་སྐྱེལ་ན་ཅི་ཞིག་གིས་ལྡང་གིན་མེད་པའི་ཚོར་
སྣང་འབྱུང་། བདག་གིས་འདི་ལྟའི་འཚོ་བ་ཡི་སྤྱི་ཚོགས་རིན་ཐང་ལ་ངོས་ལེན་བྱེད་ལ། གོ་
རིམ་ལྡན་པའི་བདེ་སྐྱིད་དེ་མཐོང་ནའང་། བདག་གི་ཁྲག་རྒྱུན་གྱི་ཁྲོད་དུ་དྲག་ཏུ་རྒྱུ་བའི་
རེ་གཞག་ཅིག་ཡོད་ལ། དེ་བས་ཀྱང་སེང་གེ་སྲབ་མེད་དུ་འཕྱོ་བའི་འགྲུལ་བཞུད་ཅིག་བྱེད་
པའི་འདུན་པ་ཤིན་ཏུ་དྲག འདི་ལྟའི་བག་ཕེབས་ལྷིང་འཇགས་ཀྱི་དགའ་སྐྱིད་ནི་བདག་ལ་
སྐྲག་སྣང་འཇིགས་སྐྲག་གི་རྒྱུ་རུ་འགྱུར། བདག་སེམས་ཀྱིས་དེ་བས་ཀྱང་འཇིགས་ཉེན་གྱི་
འཚོ་བ་ལ་རེ་བ་བྱེད། གལ་སྲིད་བདག་གི་འཚོ་བའི་ཁྲོད་འཕོ་འགྱུར་ཏེ། འཕོ་འགྱུར་དང་
དངོས་གནས་སྔོན་དཔག་བྱེད་ཐབས་བྲལ་བའི་ཚོར་འདུ་ཡོད་ན། བདག་ནི་གོར་མ་ལང་
ལོང་དུ་བསླངས་པའི་བྲག་ཟོར་དུ་འཛེགས་པར་གྲབས་གཤོམ་བྱ་ཞིང་། མི་མངོན་བྲག་
རྡོས་ག་སར་ཁྱབ་པའི་མཚོ་འགྲམ་དུ་བསྐྱོད་ངེས་ཡིན།

བརྒྱད་པ།

ཕྱིར་བདག་གིས་བྲིས་པའི་སི་ཐི་ལེ་ཁི་ལན་ཏི་ཁྱོ་ཤུག་གཉིས་ཀྱི་གཏམ་རྒྱུད་དེ་ཐེངས་
ཤིག་བཀླགས་ན། བདག་སེམས་སུ་མི་སྣ་འདི་གཉིས་ལ་ཤ་དང་རུས་པ་ཅི་ཡང་མེད་པར་
འདོད། གལ་སྲིད་གཏམ་རྒྱུད་ཁྲོད་ཀྱི་མི་སྣ་དེ་གསོན་ཤུགས་ལྡན་པ་ཞིག་ཏུ་འགྱུར་དགོས་ན།
དེ་དག་གི་གཤིས་ཀའི་ཁྱད་ཆོས་འབྲི་དགོས་མོད། འོན་ཀྱང་། བདག་གིས་ནི་དེ་དག་ལ་ཁྱད་
ཆོས་ཅི་ཡང་སྟེར་མ་ཐུབ། བདག་གིས་དེ་ནི་རང་ཉིད་ཀྱི་ནོར་འཁྲུལ་ཞིག་ཡིན་པ་རྟོགས་
འདོད་ཡོད་ཅིང་། བསམ་བློ་ཡང་ཡང་བཏང་སྟེ་དེ་དག་གི་འབུར་དུ་ཐོན་པའི་རང་གཤིས་
རེ་དྲན་ཐུབ་པའི་རེ་བ་བྱས་པ་ཡིན། བདག་གིས་གལ་སྲིད་ཁོ་ཚོས་སྐད་ཆ་བཤད་དུས་ཀྱི་
གོམས་གཤིས་རེའམ། ཡང་ན་ཁོ་ཚོའི་ཡ་མཚན་ཅན་གྱི་བྱ་སྤྱོད་འགའ་ཡོད་པ་དེ་བྲིས་ན།
ཁོ་ཚོའི་གཤིས་ཀ་དེ་འབུར་དུ་ཐོན་པར་བྱས་པ་ཡིན་ཡང་སྲིད། བདག་གིས་ད་ལྟའི་འདི་
ལྟར་བྲིས་ན། མི་སྣ་འདི་གཉིས་ནི་ལྡེབས་རིས་རྙིང་བའི་སྟེང་གི་རི་མོ་གཉིས་སུ་འགྱུར་ཞིང་།
རྒྱབ་ལྗོངས་དང་གཞི་ནས་དབྱེ་ཐབས་དཀའ། གལ་སྲིད་རྒྱང་རིང་ནས་བལྟ་བའི་དབང་དུ་
བཏང་ན། ཐ་ན་དེ་དག་གི་ངོ་དབྱིབས་ཙམ་ཡང་གསལ་བོ་མིན་ལ་ཁྲ་ཁྲ་རིག་རིག་ཅན་གྱི་ཁ་
མདོག་ཅིག་ལས་ཅི་ཡང་མཐོང་མི་ནུས། བདག་ལ་འགྲེལ་བ་རྒྱག་ཚུལ་ཉག་ཅིག་ཡོད་པ་ནི་
ཁོ་ཚོས་བདག་ལ་དེ་ལྟ་བུའི་དྲན་སྣང་ཞིག་བྱིན་པ་དེ་རེད། སྐྱེ་བོ་འགའ་རེའི་འཚོ་བ་ནི་སྤྱི་
ཚོགས་ཀྱི་སྐྱེ་ལྡན་ཕུང་བོའི་གྲུབ་ཆ་ཞིག་ཡིན། ཁོ་ཚོའི་འཚོ་བ་ནི་སྐྱེ་ལྡན་ཕུང་བོ་དེའི་ཁྲོད་
དུ་ཚུད་ཡོད་པ་དང་། དེ་ཉིད་ཁོ་ན་ལ་བརྟེན་ཏེ་འཚོ་བ་རོལ་བཞིན་ཡོད། རྣམ་པ་འདི་འདྲས་
ནི་སྐྱེ་བོ་རྣམས་ལ་སྒྱུ་མ་བསླུ་བའི་ཚོར་སྣང་ཞིག་སྟེར་ལ། སི་ཐི་ལེ་ཁི་ལན་ཏི་ཁྱོ་ཤུག་གཉིས་
ནི་དངོས་གནས་དེ་འདྲ་རང་རེད། ཁོ་ཚོ་ནི་གཟུགས་ཕུང་ནང་གི་ཕྲ་ཕུང་ཇི་བཞིན་ལུས་
དང་འབྲལ་མི་ཐུབ་པ་ཞིག་ཏུ་ཆགས་ནའང་། གལ་སྲིད་དེ་དག་ལ་ནད་ཀྱིས་མ་ཉེན་པར་
ཉིན་གཅིག་རིང་འཚོས་ན། དེ་བཞིན་གཟུགས་ཕུང་ཆེན་པོ་འདིས་དེ་དག་ཁྱུར་མིད་གཏོང་
བཞིན་ཡོད། སི་ཐི་ལེ་ཁི་ལན་ཏིའི་ཁྱིམ་གཞིས་ནི་སྤྱིར་བཏང་གི་འབྱོར་འབྲིང་གྲལ་རིམ་གྱི་
ཁྱིམ་ཚང་ཞིག་རེད། གཤིས་ཀ་འཇམ་ཞིང་མགྲོན་བརྩི་ཆེ་བའི་ཆུང་མ་ནི་རྩོམ་རིག་ལས་
རིགས་ཀྱི་རྩོམ་པ་པོ་སྐད་གྲགས་ཅན་ཆུང་ཆུང་རྣམས་ལ་འབྲེལ་འདྲིས་བྱེད་པར་དགའ་
པོ་ཡོད་པ་ཞིག་དང་། དེ་འདྲའི་སྤྱང་པོ་མེད་པའི་ཁྱོ་ག་ནི་བྱམས་སེམས་ལྡན་པའི་དཀོན་
མཚོག་གི་ཐུགས་རྗེས་བསྐྱངས་པའི་རང་ཉིད་ཀྱི་འཚོ་བ་ལ་འབད་འབད་དུང་དུང་དང་།
རང་གི་ཕྲག་ཏུ་བབས་པའི་འོས་འགན་མཐའ་འཁྱོལ་བྱེད་པ་ཞིག་ཡིན། བྱིས་པ་གཉིས་
ནི་ལུས་པོ་བདེ་ཞིང་བྱད་བཞིན་ལེགས། དེ་བས་འདི་ལས་ཀྱང་ལྷག་པའི་ཁྱིམ་ཚང་ཕལ་
བ་ཞིག་ཡོད་མི་སྲིད་པས་ཁྱིམ་ཚང་འདི་ལ་གཞན་གྱིས་ཡིད་འཇོག་བྱེད་དགོས་པའི་ཁྱད་
མཚར་བའི་ཆ་ཅི་ཞིག་ཡོད་པ་བདག་གིས་རྟོགས་མི་ཐུབ།
པར་རང་གིས་རང་ལ་དྲི་བ་འདི་ལྟར་བཏོན་པ་སྟེ། དེའི་དུས་བདག་བླུན་ཞད་ཆེ་དྲགས་
བདག་གིས་དེའི་རྗེས་སུ་བྱུང་བའི་བྱ་བ་རྣམས་དྲན་ཐེངས་རེ་རེར། རང་དབང་མེད་
ནས་ཁྲ་ལེ་ཟི•སི་ཐི་ལེ་ཁི་ལན་ཏིའི་ལུས་སྟེང་ན་གཞན་དང་མི་མཚུངས་པའི་ཆ་ཞིག་ཡོད་
པ་མ་རྟོགས་པ་ཡིན་ནམ། དེ་ཡིན་ཡང་སྲིད། དེའི་དུས་ནས་ད་ལྟའི་བར་དུ་ལོ་ངོ་འདི་འདྲ་
མང་པོ་ཞིག་འགྱངས་ཤིང་། དེའི་ཁྲོད་དུ་བདག་གིས་འཇིག་རྟེན་གྱི་འགྲོ་ལུགས་མང་པོ་
ཞིག་ཤེས་ཡོད་ནའང་། འོན་ཀྱང་། སྔོན་ཆད་བདག་གིས་ཁོང་ཁྱོ་ཤུག་གཉིས་ངོ་ཤེས་པའི་
དུས་སུ་ད་ལྟའི་ཉམས་མྱོང་འདི་འདྲ་ཡོད་པའི་དབང་དུ་བཏང་ཡང་། བདག་གིས་ཁོ་ཚོ་ལ་
ལྟ་སྟངས་མི་མཐུན་པ་ཞིག་བཟུང་ཡོད་མི་སྲིད། ཡིན་ནའང་། དེའི་དུས་དང་མི་འདྲ་བའི་
ཆ་ཞིག་ཡོད་པ་ནི། བདག་གིས་སྐྱེ་བོ་རྣམས་ནི་དེ་འདྲའི་ཁྱད་མཚར་ཞིང་ཚོད་མི་ཐིག་པ་
ཞིག་ཡིན་པ་རྟོགས་ན། བདག་གིས་དེ་རིང་དེའི་དུས་ཀྱི་སྟོན་མགོ་དེ་ལ་བདག་ཏག་ཏག་
ལོན་ཏོན་ལ་ལོག་མ་ཐག་པ་བཞིན་གསར་འགྱུར་དེ་ཐོས་མ་ཐག་ཧ་ལས་ཤིང་ཧང་སངས་
པར་འགྱུར་ག་ལ་སྲིད།
ལོན་ཏོན་ལ་ལོག་སྟེ་ཆུ་ཚོད་ཉེར་བཞི་མ་འགྱངས་པའི་དུས་སུ་ཅེ་ཨེར་མེ་སྲང་ལམ་
ནས་རེའུ་ཟི•ཝ་ཐིར་ཧྥུ་ཏི་ལ་འཕྲད་བྱུང་།
“ཁྱོད་རང་དེ་འདྲའི་དགའ་སྤྲོ་སྐྱེས་ཚུལ་ལ་བལྟས་ན།" བདག་གིས་བཤད་རྒྱུར།
“སྤྲོ་བའི་དོན་དག་ཅིག་ཡོད་ངེས་ཡིན་ཨང་།”
མོ་བགད་བྱུང་། མིག་ཟུང་ལས་བདག་སྔོན་ནས་གོམས་ལོབས་སུ་གྱུར་པའི་གཞན་
སྡུག་སྙིང་ཚིམ་གྱི་འོད་མདངས་དེ་འཕྲོས་བྱུང་། དེས་ནི་མོས་སླར་ཡང་རང་གི་གྲོགས་པོ་ག་
གེ་མོ་ཞིག་གི་གཏམ་ངན་ཐོས་པ་མཚོན་ཞིང་། བུད་མེད་རྩོམ་པ་པོ་འདིའི་རྣམ་རིག་དོགས་
ཟོན་གྱི་རྩེ་མོར་སོན་ཡོད།
“ཁྱོད་ཀྱིས་ཁྲ་ལེ་ཟི•སི་ཐི་ལེ་ཁི་ལན་ཏི་མཐོང་བྱུང་བ་ཡིན་ནམ། བདེན་ནམ་མི་
བདེན།”
མོའི་གདོང་ལ་དགའ་སྣང་ཞིག་སྐྱེས་པར་མ་ཟད། ཐ་ན་ལུས་པོ་ཡོངས་སུ་དགའ་སྣང་
ཆེན་པོ་ཞིག་གིས་ཁྱབ་པར་གྱུར། བདག་གིས་མགོ་བོ་ནང་དུ་ལྡེམ་ལྡེམ་འགའ་བྱས། བདག་
ནི་འགོངས་པོ་འདིས་དངུལ་འཛིན་བརྗེ་རེས་ཁང་ནས་མ་རྩ་ཟོས་པའམ། དེ་མིན་སྤྱི་སྤྱོད་
རླངས་འཁོར་གྱིས་རྨས་པ་གང་ཡིན་གྱི་ཆ་ལ་དོགས་པ་ཟ།
“ཁྱོད་ཀྱིས་ཤོད་དང་། སྐྲག་སྣང་སྐྱེས་པ་ཞིག་ཨེ་རེད། ཁོས་རང་གི་ཆུང་མ་གཡུགས་
ཏེ་གཞན་ཞིག་ཏུ་བྲོས་སོང་།”
སྲས་མོ་ཝ་ཐིར་ཧྥུ་ཏི་ཡི་སེམས་སུ། ཅེ་ཨེར་མེ་ཁྲོམ་སྲང་གི་རྒྱ་ལམ་འགྲམ་དུ་གཏམ་
རྒྱུད་འདི་བཤད་ན་བརྗོད་བྱ་ལེགས་པོ་འདི་ལ་བརྙས་བཅོས་བྱས་པ་ཡིན་སྙམ་སྟེ། མོ་ནི་སྒྱུ་
རྩལ་པ་ཞིག་དང་མཚུངས་པར་བརྗོད་བྱ་གཙོ་བོ་ཕྱིར་བཏོན་པ་ཙམ་ལས་རང་ཉིད་ཀྱིས་
དེའི་ཁྲོད་ཀྱི་བྱུང་རིམ་ཅི་ཡང་མི་ཤེས་པ་གསལ་བཤད་བྱས། དེར་བརྟེན་བདག་གིས་མོའི་
ཁ་ལྕེ་ལ་དམའ་འབེབས་བྱེད་མི་རུང་ལ། གཞི་ནས་ཉམས་སྣང་བྱེད་མི་འོས་པའི་ཁོར་ཡུག་
འདི་འདྲ་ནས་མོས་བདག་ལ་བཤད་པའི་གཏམ་རྒྱུད་ལ་འགོག་རྐྱེན་ཐེབས་མི་རུང་སྙམ།
ཡིན་ནའང་། མོས་ཨུ་ཚུགས་མཐར་སྐྱེལ་བྱས་ཏེ་འཆད་འདོད་མེད།
“ངས་ཁྱོད་ལ་བཤད། ངས་ཅི་ཡང་མི་ཤེས།” མོས་བདག་འཚུབ་སྣང་སྐྱེས་པའི་ཚུལ་
ལ་ལན་བཏབ་ཅིང་། མུ་མཐུད་དེ་ཧ་ཅང་བྲོད་པོའི་ངང་ནས་ཕྲག་པ་གཟེང་གཟེང་འགའ་
བྱས་ཏེ་སླར་ཡང་སྐད་ཆ་ཚིག་འགའ་བསྣན། “ལོན་ཏོན་གྱི་ཇ་ཁང་གང་ཞིག་ཏུ་གཞོན་ནུ་
མ་ཞིག་གིས་བྱ་བ་གཡུགས་ཟིན་པ་ངས་ཁོ་ཐག་བཅད་ཆོག” ཟེར།
མོ་བདག་ལ་ཁ་གཏད་དེ་གཅིག་བགད་ཅིང་། དགོངས་དག་དང་བཅས་ཏེ་སོ་ནད་སྨན་
པ་ལ་ཐུག་འཕྲད་ཀྱི་ཁ་དན་བྱས་ཡོད་ཟེར་བཞིན་བརྗིད་ཉམས་ཆེ་མདོག་གིས་སྒྲོབ་ཉམས་
སྟོན་བཞིན་ཕར་ཕྱིན། གཏམ་འདིས་བདག་སྡུག་བསྔལ་བར་བྱས་ཟེར་བ་ལས་བདག་དགའ་
སྤྲོ་སྐྱེ་རུ་བཅུག་ཅེ་ན་འོས་ཤིང་འཚམས་ཏེ། དུས་ཡུན་དེ་དག་ལ་བདག་དངོས་སུ་བརྒྱུད་
པའི་མཐོང་ཐོས་ལས་བྱུང་བའི་རྒྱུ་ཆ་ཨང་དང་པོ་ཤིན་ཏུ་ཉུང་བའི་རྐྱེན་གྱིས་བདག་གིས་
དཔེ་ཆའི་ཁྲོད་ཁོ་ན་ལས་མཐོང་བའི་གཏམ་རྒྱུད་དེ་དངོས་སུ་མཐོང་བས་དགའ་སྤྲོ་སྐྱེས། ད་
ལྟ་དུས་ཚོད་དང་དཔེ་ཀློག་གིས་བདག་ནི་རང་གི་ངོ་ཤེས་སུ་གྱུར་པའི་སྐྱེ་བོའི་ཁྲོད་དུ་དོན་
དག་འདི་འདྲར་འཕྲད་དུ་འཇུག་སྲིད་པ་བདག་གིས་ཁས་ལེན་བྱེད་ཀྱིན་ཡོད། ཡིན་ནའང་།
དེའི་དུས་བདག་ལ་ད་དུང་དངངས་སྐྲག་གི་སྣང་བ་ཞིག་སྐྱེས་བྱུང་། སི་ཐི་ལེ་ཁི་ལན་ཏི་ནི་
ལོ་དེར་དགུང་ལོ་བཞི་བཅུར་སོན་ཡོད་པ་ཁོ་ཐག་ཡིན། བདག་གི་སེམས་སུ། ཁོང་ལྟ་བུ་ལོ་
ན་མཐོན་པོ་ཞིག་སླར་ཡང་བརྩེ་དུང་གི་འོབས་སུ་ལྷུང་ན་སྐྱེ་བོ་རྣམས་ཀྱིས་འཕྱ་སྨོད་བྱེད་
ངེས་པ་བསྙོན་དུ་མེད་སྙམ། སྐབས་དེར་བདག་ལོ་ན་གཞོན་པ་དང་བློ་གྲོས་དམན་པ། རང་
ལྟ་མཆོག་འཛིན་གྱི་དབང་གིས་སྐྱེ་བོ་ཞིག་བརྩེ་དུང་གི་འོབས་སུ་ལྷུང་ཞིང་རང་ཉིད་ཀུན་
གྱི་འཕྱ་བའི་གནས་སུ་མི་འགྱུར་བའི་ལོ་ཚོད་ནི་ཅིས་ཀྱང་ལོ་སོ་ལྔའི་མན་ཡིན་དགོས་སྙམ།
ཅིག་ཤོས་ན་གཏམ་ཡམས་འདི་དག་གིས་བདག་ལ་དཀའ་ཚེགས་ཕྲན་བུ་རེ་བཟོ་ངེས་འདུག
མ་གཞིར་བདག་གིས་ཞིང་སྡེ་ནས་སི་ཐི་ལེ་ཁི་ལན་ཏིའི་ལྕམ་མོ་ལ་འཕྲིན་ཡིག་བཏང་སྟེ་
བདག་ལོན་ཏོན་ལ་སླེབས་པའི་དུས་ཚོད་མོ་ལ་བསྙད་ཡོད་པར་མ་ཟད། ད་དུང་འཕྲིན་ཡིག་
ལས་གལ་སྲིད་མོའི་ཡིག་ལན་མེད་ཅིང་བཀོད་སྒྲིག་གཞན་པ་མེད་ན། བདག་ཟླ་ག་གེ་མོའི་
ཚེས་ག་གེ་མོར་མོ་ཚང་དུ་གསོལ་ཇ་རོལ་ཏུ་འོང་ངེས་ཡིན་ཞེས་བྲིས་ཡོད། བདག་སྲས་མོ་
ཝ་ཐིར་ཧྥུ་ཏི་ལ་འཕྲད་པའི་དུས་ནི་ཏག་ཏག་ཉིན་དེ་ཡིན། ཡིན་ནའང་། སི་ཐི་ལེ་ཁི་ལན་
ཏིའི་ལྕམ་མོས་བདག་ལ་ཡིག་ལན་ཅི་ཡང་བསྐུར་མ་བྱུང་། མོ་དོན་དངོས་སུ་བདག་ལ་ཐུག་
འཕྲད་བྱེད་འདོད་ཡོད་དམ། མོ་སེམས་ཁམས་རབ་རིབ་ཏུ་གྱུར་པའི་སྐབས་འདིར་བདག་གི་
ཐུག་འཕྲད་ཀྱི་ཁ་དན་སེམས་ཀྱི་དགུ་ནས་བརྗེད་སོང་བ་ཁོ་ཐག་བཅད་ཆོག ཡང་ན་བདག་
གིས་ཤེས་བཞིན་དུ་མོ་ལ་སུན་པོ་བཟོ་མི་འོས་པས་མ་སོང་ན་འོས་འདུག ཕྱོགས་གཞན་
ཞིག་ནས་བཤད་ན། མོས་བྱ་བ་འདི་བདག་ལ་གསང་འདོད་པ་ཡིན་ཚོད་འདུག གལ་སྲིད་
བདག་གིས་དོན་དག་མཚར་པོ་འདི་ཤེས་ཡོད་པའི་ཚུལ་མོ་ལ་ཚོར་དུ་བཅུག་ན། དེ་ནི་ཧ་
ཅང་གཟབ་ནན་ཞིག་མ་ཡིན། བདག་གཅིག་ནས་ལྕམ་མོ་འདིའི་སེམས་པར་གནོད་དོགས་
པ་དང་། གཉིས་ནས་མོ་ཚང་ལ་མགྲོན་དུ་ཕྱིན་ན་མོ་སུན་པོར་བཟོ་བར་སྐྲག་པས་བདག་
སེམས་སོམ་ཉིའི་རྒྱ་ལ་ཚུད་སོང་། སྐབས་འདི་ཤེད་ལ་མོ་ནི་སྡུག་བསྔལ་གྱིས་རབ་ཏུ་མནར་
ཡོད་པ་སྨྲ་མི་དགོས། བདག་གིས་གཞན་སྡུག་བསྔལ་གྱིས་མནར་བ་མཐོང་མི་འདོད་ལ།
རང་ཉིད་ལ་གཞན་གྱི་སྡུག་བསྔལ་ཁུར་དུ་ལེན་པའི་ནུས་པའང་མེད། ཡིན་ནའང་། ཕྱོགས་
གཞན་ཞིག་ནས་བདག་གིས་སི་ཐི་ལེ་ཁི་ལན་ཏིའི་ལྕམ་མོས་དོན་དག་འདི་ལ་ལྟ་ཚུལ་ག་
འདྲ་འཛིན་གྱིན་ཡོད་པར་བལྟ་འདོད་ཆེ། གང་ལྟར་རང་ཉིད་ཀྱང་རང་གི་བསམ་ཚུལ་འདི་
ལ་ཤིན་ཏུ་ཉམ་ང་བར་འདུག་པས་དངོས་གནས་བདག་ནི་ཅི་བྱ་གཏོལ་དང་བྲལ་བར་གྱུར།
མཇུག་མཐར་བདག་གིས་ཐབས་ཤིག་རྙེད་བྱུང་། བདག་གིས་ནི་དོན་དག་ཅི་ཡང་མ་
ཐོས་པའི་ཚུལ་གྱིས་མོ་ཚང་དུ་འགྲོ་དགོས་པ་དང་། ཐོག་མར་ཞལ་ཏ་མ་མངགས་ཏེ་སི་ཐི་
ལེ་ཁི་ལན་ཏིའི་ལྕམ་མོས་མགྲོན་པོ་བསུས་ན་སྟབས་བདེ་ཡིན་མིན་འདྲི་དགོས། གལ་སྲིད་
མོ་བདག་ལ་ཐུག་འཕྲད་བྱེད་འདོད་མེད་ཚེ་བདག་ཕྱིར་མངགས་སྲིད། དེ་ལྟར་ན། བདག་
གིས་དེ་སྔར་གཡོག་མོ་ལ་བཤད་རྒྱུར་གྲ་སྒྲིག་བྱས་པའི་སྐད་ཆ་དེ་དག་བཤད་དུས་ངོ་ཚས་
བཟོད་ཐབས་བྱེད་དཀའ་བར་འདུག བདག་གིས་མག་མོག་གི་ཁྱམས་ལམ་དེ་རུ་གཏམ་
ལན་ལ་ངང་སྒུག་བྱེད་པའི་དུས་སྐབས་དེར། ལུས་ཀྱི་སྟོབས་ཤུགས་ཐམས་ཅད་ཁོག་པར་
བསྡུས་པས་ད་གཟོད་བར་ལམ་སྐེད་ལམ་ནས་ཕྱིར་མ་སོང་བ་ཙམ་ཡིན། ཞལ་ཏ་མ་ཁྱམས་
ལམ་དེ་རུ་ཕྱིར་སླེབས་བྱུང་། ཡང་ན་བདག་གི་སེམས་པ་འཚབ་དྲགས་པས་ཡིན་ཡང་
སྲིད་དེ། ཡར་མར་བཅོ་བརྒྱད་ལ་འདང་རྒྱག་དགོས་བྱུང་། བདག་གིས་ཞལ་ཏ་མ་དེའི་ངོ་
མདངས་ལ་དཔྱད་ན། མོས་ཕལ་ཆེར་ཁྱིམ་ཚང་འདིའི་བཀྲ་མི་ཤིས་པའི་འགལ་རྐྱེན་བར་
རྐྱེན་ཐམས་ཅད་ཤེས་ཡོད་པ་རྟོགས་ནུས།
“ངའི་རྗེས་ལ་ཤོག སྐུ་ཞབས་ལགས།” མོས་སྨྲས།
བདག་མོའི་རྗེས་སུ་བསྙེགས་ཏེ་འགྲུལ་ཁང་ནང་དུ་ཕྱིན། ཁང་པའི་ནང་གི་དཀར་
གསལ་ཇེ་མོག་ཏུ་གཏོང་ཆེད་སྒེའུ་ཡོལ་ཡོངས་སུ་ཕྱེ་མི་འདུག སི་ཐི་ལེ་ཁི་ལན་ཏིའི་
ལྕམ་མོའི་ཨ་ཅེའི་མག་པ་དམག་སྤྱི་མའེ་ཁི་ཨན་ཏི་ལུའུ་རྩིག་ཐབ་ཀྱི་འགྲམ་ན་འགྲེང་
ཞིང་། འབར་ཤུགས་མེད་པའི་ཐབ་ཀ་ལ་རྒྱབ་གཏད་དེ་རང་གི་སྒལ་བ་མེར་སྲོ་བཞིན་ཡོད།
བདག་གི་སེམས་སུ། རང་ཉིད་གནས་འདིར་འོངས་པ་ནི་ཆེས་འོས་མེད་ཀྱི་དོན་དག་ཅིག་
རེད། ཚོད་དཔག་བྱས་ན། ང་རང་འདི་ལ་འོངས་པ་ནི་ཁོ་ཚོའི་བསམ་ཡུལ་ལས་འདས་པ་
ཞིག་སྟེ། སི་ཐི་ལེ་ཁི་ལན་ཏིའི་ལྕམ་མོས་ང་རང་ལ་ཉིན་གཞན་ཞིག་ལ་ཐུག་འཕྲད་བྱེད་
པའི་ལོང་མ་བྱིན་པས་ནང་དུ་ཡོང་དུ་མི་འཇུག་ཀ་མེད་བྱུང་བ་རེད། བདག་གི་སེམས་སུ་
ད་དུང་བདག་གིས་ཁོ་ཚོ་ལ་བར་ཆད་བཏང་བར་དམག་སྤྱི་ཁོང་ཁྲོ་ཆེན་པོ་ལང་བཞིན་
ཡོད་སྙམ།
“ངས་དངོས་གནས་མི་ཤེས། ཁྱོད་ཀྱིས་ང་ལ་སྒུག་ཡོད་པ་ཡིན་ནམ།” བདག་གིས་
དེ་ལྟར་སྨྲས་ཤིང་། བསམ་གཟས་ཏེ་བྱ་བ་འདི་ལ་སྣང་དོགས་སྤུ་ཙམ་ཡང་མེད་པའི་བཟོ་
ལྟ་བསྟན།
“ལོས་ཡིན། ངས་ཁྱོད་ལ་སྒུག་ཡོད། ཨན་ཉེ་ཡིས་མྱུར་དུ་གསོལ་ཇ་ཁྱེར་ཡོང་ངེས།”
ཁང་པའི་ནང་གི་དཀར་གསལ་ཞན་ནའང་། བདག་གིས་སི་ཐི་ལེ་ཁི་ལན་ཏིའི་ལྕམ་
མོ་ངུས་ཏེ་མིག་གཉིས་ཀའང་སྐྲངས་འདུག་པ་གསལ་བོར་མཐོང་ཐུབ། མོའི་གདོང་མདོག་
གཞི་ནས་མི་བཟང་བའི་ཁར། ལྷག་པར་དུ་ད་ལྟ་ཤི་མདོག་ཅིག་ཤར་འདུག
“ཁྱོད་ཀྱིས་ངའི་ཨ་ཅེའི་མག་པ་ངོ་ཤེས་སམ། གུང་སེང་གཏོང་བའི་སྐབས་དེར་ཁྱོད་
ཀྱིས་འདི་ན་ཟ་མ་བཟའ་དུས་ཕན་ཚུན་ཐུག་འཕྲད་བྱུང་མྱོང་།”
བདག་ཅག་ཕན་ཚུན་ལ་ལག་འཇུ་བྱས། བདག་གི་སེམས་པ་གཞི་ནས་བདེ་ལ་འབབ་
མི་ཐུབ་སྟེ། སྐད་ཆ་ཅི་ཞིག་བརྗོད་དགོས་པ་དངོས་གནས་ཤེས་མ་བྱུང་། ཡིན་ནའང་། སི་
ཐི་ལེ་ཁི་ལན་ཏིའི་ལྕམ་མོས་བདག་ལ་མགོན་སྐྱོབ་གནང་བྱུང་། མོས་བདག་གིས་ཇི་ལྟར་
དབྱར་ཁ་སྐྱེལ་ཚུལ་དྲིས་བྱུང་། གང་ལྟར་མོས་སྐད་ཆའི་གླེང་འདི་བསླང་བའི་དབང་
གིས་བདག་ལ་སྐད་ཆ་རེ་བཤད་རྒྱུ་ཡོད་ངེས་ཏེ། མ་མཐའ་ཡང་གཡོག་མོས་གསོལ་ཇ་
དྲངས་འོང་བའི་བར་དུ་རྒྱུན་སྐྱོང་ཐུབ། དམག་སྤྱི་ཡིས་སུའུ་ཏཱ་ཝེ་ཧྲི་ཅི་ཨ་རག་ཤེལ་ཕོར་
གང་བླངས།
“ཁྱོད་ཀྱིས་ཀྱང་གང་འཐུང་ན་ལེགས། ཨ་མེ་ལགས།” ཁོས་བཤད།
“མིན། ངས་ཇ་འཐུང་ཆོག”
འདི་ནི་བཀྲ་མི་ཤིས་པའི་དོན་དག་ཅིག་བྱུང་ཟིན་པའི་ཟུར་བརྡ་སྟོན་པའི་སྐད་ཆ་
ཐོག་མ་རེད། བདག་གིས་བསམ་གཟས་ཏེ་དེ་ལ་ཁ་ཡ་མ་བྱས་པར་ཅི་ནུས་གང་ཐུབ་ཀྱིས་
སི་ཐི་ལེ་ཁི་ལན་ཏིའི་ལྕམ་མོ་ལ་གཏམ་ཡར་མར་བཅོ་བརྒྱད་བཤད། དམག་སྤྱི་སྔར་བཞིན་
རྩིག་ཐབ་ཀྱི་འགྲམ་དུ་འགྲེངས་ཏེ་སྐད་ཆ་ཚིག་གཅིག་ཀྱང་མི་བཤད། བདག་ནི་དུས་ནམ་
ཞིག་ལ་གུས་ལུགས་ཡོད་པའི་སྒོ་ནས་ཁྱིམ་བདག་དང་ཁ་གྱེས་ཐུབ་བམ། སི་ཐི་ལེ་ཁི་ལན་
ཏིའི་ལྕམ་མོས་བདག་ཁྱིམ་དུ་འབོད་དོན་དོན་དངོས་སུ་ཅི་ཞིག་ཡིན་ནམ། བདག་གིས་རང་
ཉིད་ལ་འདྲི་ཚིག་ཡ་མཚན་པ་འདི་དྲིས། ཁང་པའི་ནང་མེ་ཏོག་བཤམས་མེད་ཅིང་། དབྱར་
ཁ་མ་བཏང་སྔོན་བསྡུ་གསོག་བྱས་པའི་སྒྲིག་ཆས་དེ་དག་ཡང་བསྐྱར་བསྒྲིགས་མེད། ནམ་
རྒྱུན་དྲོད་སྐྱིད་ཀྱིས་ཁྱབ་པའི་ཁང་པ་དེ་ད་ལྟ་ལྷིང་འཇགས་ཤིང་འཁྱག་སིབ་སིབ་ཀྱི་སྣང་
བ་ཞིག་སྟེར། དེ་ནི་རྩིག་པ་དེའི་ཕ་རོལ་ན་མི་རོ་ཞིག་བཞག་ཡོད་པ་ལྟར་སྣང་། བདག་གིས་
ཇ་བཏུང་ཚར། “ཐ་མག་ཅིག་འཐེན་རྒྱུ་ཡིན་ནམ།” སི་ཐི་ལེ་ཁི་ལན་ཏིའི་ལྕམ་མོས་བདག་
ལ་དྲིས་བྱུང་།
མོས་ཕྱོགས་བཞི་མཚམས་བརྒྱད་ལ་ཐ་མག་བཙལ་ཡང་མ་རྙེད།
“ཐ་མག ཕལ་ཆེར་མི་འདུག”
གློ་བུར་དུ་མོའི་མིག་ཆུ་ཁྲོམ་ཁྲོམ་དུ་བཞུར་བཞིན་འགྲུལ་ཁང་ལས་ཕྱིར་བུད།
བདག་ཧ་ལས་སུ་བཅུག་སོང་། རྒྱུན་ལྡན་ཡིན་ན་ཐ་མག་ནི་མོའི་ཁྱོ་གས་ཉོ་བཞིན་
ཡོད་ཅིང་། ད་ལྟ་གློ་བུར་དུ་ཐ་མག་མི་རྙེད་པའི་བྱ་བ་ཆུང་ཆུང་འདི་ལ་བརྟེན་ཏེ་མོ་ལ་དྲན་
པ་བསླངས་ཤིང་། སྔར་ཡིན་ན་ལག་པ་སྙོབ་ཙམ་བྱས་ན་རྙེད་ནུས་པའི་ཅ་དངོས་འདི་དག་
ད་ལྟ་ཤར་སྟོར་ནུབ་འབོར་འབྱུང་བའི་ཚོར་བ་འདིས་དངོས་གནས་མོའི་བྲང་ཁར་གློ་བུར་
དུ་གྲིས་གཙགས་པ་དང་མཚུངས་པའི་ན་ཟུག་ཅིག་བསྐྱེད། མོའི་སེམས་སུ་སྔོན་ཆད་ཀྱི་
འཚོ་བ་ནི་ད་ལྟ་ཕྱིར་ཡོང་ཐབས་བྲལ་ཞིང་། སྔོན་གྱི་གཟི་བརྗིད་ལྡན་ཞིང་ཅི་ལའང་བག་
ཚ་བ་མེད་པའི་རྣམ་པ་དེ་ད་ནི་རྒྱུན་བསྲིང་ཐབས་མེད་པ་རྟོགས་འདུག
“ངས་བལྟས་ན་ང་རང་འགྲོ་རན་འདུག” བདག་གིས་དམག་སྤྱི་ལ་དེ་ལྟར་བཤད་
བཞིན་ཡར་ལངས།
“ངས་བསམ་ན་འཁྱམ་པ་དེས་མོ་གཡུགས་ཟིན་པའི་དོན་དག་ཕལ་ཆེར་ཁྱོད་ཀྱིས་
ཐོས་ཡོད་ཚོད་འདུག” ཁོས་ཁོང་ཁྲོ་གནོན་མ་ནུས།
བདག་དར་ཅིག་ལ་ཐེ་ཚོམ་གྱི་རྒྱ་རུ་ཚུད།
མི་རྣམས་སྟོང་གཏམ་བཤད་རྒྱུར་མོས་པ་ཁྱོད་ཀྱིས་ཤེས་གསལ་ལྟར་རེད།” བདག་
གིས་བཤད་རྒྱུར། “མི་ཞིག་གིས་སྐད་ཆ་འདྲ་ཆགས་ལ་མི་ཆགས་ཀྱི་སྒོ་ནས་ང་ལ་བཤད་
རྒྱུར། འདི་ན་དོན་དག་ཅིག་བྱུང་སོང་ཟེར།”
“ཁོ་རང་བྲོས་སོང་། བུད་མེད་ཅིག་དང་མཉམ་དུ་པ་ལི་ལ་བྲོས་སོང་། ཁོས་ཨ་མེ་
གཡུགས་ཟིན། ཤུལ་དུ་དོང་ཙེ་གཅིག་ཀྱང་བསྐྱུར་མེད།”
“ང་དངོས་གནས་སེམས་པ་སྡུག་འོང་།” བདག་གིས་བཤད། བདག་ལ་དངོས་
གནས་སྐད་ཆ་གཞན་ཅི་ཡང་ལབ་རྒྱུ་མི་འདུག
དམག་སྤྱི་ཡིས་དབུགས་ཐེངས་གཅིག་གིས་ཝེ་ཧྲི་ཅི་ཨ་རག་ཤེལ་ཕོར་གང་བོ་མགོར་
གཡོམ། ཁོ་ནི་ཕོ་ལོ་ལྔ་བཅུ་ཡས་མས་ལ་སོན་ཞིང་གཟུགས་རགས་ཆེ་ལ་ཤ་རིད་པའི་སྐྱེས་
པ་ཞིག་སྟེ། ཁ་སྤུ་ཐུར་དུ་གཟེངས་ཤིང་མགོ་སྐྲ་སྐྱ་མདོག་ཏུ་གྱུར་ཡོད། ཁོའི་མིག་ཟུང་སྔོ་ཞིང་
ཁ་ཤ་སྲབ། བདག་གིས་ཁ་སྔོན་ཁོ་མཐོང་བའི་དུས་སུ་ཁོ་ནི་གདོང་གི་ཤ་རིད་པ་ཞིག་འདུག་
ཅིང་། ཁོས་རང་ཉིད་ལ་ཆེ་བསྟོད་ཀྱིས་དམག་དཔུང་ལས་མ་བུད་པའི་ཡར་སྔོན་ལ་གཟའ་
འཁོར་རེར་རྟ་ཐོག་སྤོ་ལོ་ཐེངས་གསུམ་ལ་བརྒྱབ་པ་ཡིན། ལོ་བཅུ་ལ་ཆད་མ་མྱོང་ཟེར།
“ད་ལྟ་ངས་སི་ཐི་ལེ་ཁི་ལན་ཏིའི་ལྕམ་མོ་ལ་བར་ཆད་བཟོ་མི་འོས།” བདག་གིས་
བཤད་རྒྱུར། “ཁྱོད་ཀྱིས་མོ་ལ་གསུང་རོགས། མོ་ལ་ངའི་སེམས་པ་སྡུག་པོ་ཞེ་དྲག་འབྱུང་།
གལ་སྲིད་ངས་བསྒྲུབ་ནུས་པའི་དོན་དག་འདྲ་ཡོད་ན། ངས་ཁ་སེམས་གཉིས་མེད་ཀྱིས་
བསྒྲུབ་འདོད་ཡོད་ཅེས་གསུང་བར་འཚལ།”
ཁོས་བདག་གི་སྐད་ཆ་ལ་ཁ་ཡ་ཙམ་ཡང་མི་བྱེད།
“རྗེས་ཕྱོགས་ནས་མོས་ཇི་ལྟར་འཚོ་བ་རོལ་ལམ། ད་དུང་བྱིས་པའང་ཡོད། ཁོ་ཚོས་
རླུང་ལ་བརྟེན་ཏེ་འཚོ་ཚིས་བྱེད་དམ། ལོ་བཅུ་བདུན་རེད་ཡ” ཟེར།
“ལོ་བཅུ་བདུན" 
“ཁོ་ཚོ་གཉེན་སྒྲིག་བྱས་ཏེ་ལོ་ངོ་བཅུ་བདུན་འདས་ཡོད།” ཁོ་ལ་རྣམ་འགྱུར་ཡག་
པོ་མེད་པའི་སྒོ་ནས་ན་རེ། “ང་སྔར་ནས་ཁོ་ལ་དགའ་པོ་མེད། ཡིན་ནའང་། ཁོ་ནི་ངའི་
མག་སྤུན་ཡིན་པས་ངས་ཅི་ནུས་གང་ཐུབ་ཀྱིས་ཁོ་ལ་གུ་ཡངས་བྱས་པ་ཡིན་པ་སྨོས་ཅི་
དགོས། ཁྱོད་ཀྱིས་ཁོ་རང་སྐྱེས་ཕོ་རབ་ཅིག་རེད་འདོད་དམ། མོ་སྤྱིར་ཡིན་ན་ཁོ་དང་གཉེན་
སྒྲིག་བྱེད་མི་འོས།"
གཞི་ནས་ཕྱིར་བཟློག་ཐབས་མེད་དམ།”
“མོ་ལ་བྱེད་ཐབས་ཉག་ཅིག་ཡོད་པ་ནི་ཁོ་དང་གཉེན་འཐོར་རྒྱུ་དེ་རེད། འདི་ནི་
ཁྱོད་རང་ད་གིན་ཁྱིམ་ལ་ཡོང་དུས་ངས་མོ་ལ་བཤད་པ་ནང་བཞིན་ཏེ། གཉེན་འཐོར་ཡི་གེ་
སྐྱེལ་རོགས། ངའི་སྙིང་ཉེ་བའི་ཨ་མེ་ལགས། ངས་བཤད་རྒྱུར། ཁྱོད་དང་ཁྱོད་ཀྱི་བྱིས་པའི་
ཆེད་དུ་ཁྱོད་ཀྱིས་ངེས་པར་དུ་དེ་ལྟར་བསྒྲུབ་དགོས། རབ་ཡིན་ན་ང་ཁོ་དང་མི་འཕྲད་པར་
སྨོན། གལ་ཏེ་འཕྲད་ན་ངས་ཁོའི་གློ་སྙིང་མཆིན་གསུམ་ཁ་ནས་འཇུར་བ་ཞིག་མ་བྱས་ན་
ང་མི་མིན།"
བདག་གི་སེམས་སུ། དམག་སྤྱི་མའེ་ཁི་ཨན་ཏི་ལུའུ་ཡིས་བྱ་བ་འདི་བསྒྲུབ་རྒྱུ་ཤིན་ཏུ་
ཁག་སྙམ། རྒྱུ་མཚན་ནི་སི་ཐི་ལེ་ཁི་ལན་ཏི་ནི་ལུས་སྟོབས་ལྡན་པ་ཞིག་ཡིན་པ་བདག་ལ་
གསལ་ཆ་ཧ་ཅང་ཆེ་མོད། ཡིན་ནའང་བདག་གིས་ཅི་ཡང་མ་བཤད། གལ་སྲིད་སྐྱེ་བོ་ཞིག་
ལ་གཞན་གྱི་བརྙས་བཅོས་ཐེབས་ཀྱང་ཁོ་ལ་ཕྱིར་ཐད་ཀར་དགྲ་བོར་རྒོལ་བའི་ནུས་པ་བྲལ་
།ན་དེ་ནི་ཤིན་ཏུ་བཟོད་བསྲན་བྱེད་མི་ནུས་པ་ཞིག་ཅི་ལ་མིན། བདག་གིས་སླར་ཡང་ཁོ་ཚོ
དང་ཁ་འགྱེས་པར་གྲ་སྒྲིག་བྱེད་དུས། སི་ཐི་ལེ་ཁི་ལན་ཏིའི་ལྕམ་མོ་ཕྱིར་ནང་དུ་འཛུལ་
བྱུང་། དེའི་དུས་མོས་གདོང་བའི་སྟེང་གི་མིག་ཆུ་ཕྱིས་ཏེ་སྐམ་ཐག་ཆོད་ཡོད་ཅིང་། སྣ་མགོ་
ལ་ད་དུང་བྱུགས་རྫས་ཤིག་ཀྱང་བྱུགས་ཡོད།
“དགོངས་པ་མ་ཚོམས། ངའི་སེམས་ཁམས་ཧ་ཅང་ཉམས་ཞན་དུ་གྱུར་སོང་།” མོས་
བཤད་རྒྱུར། “ཁྱོད་ཕྱིར་མ་སོང་བ་ང་ཧ་ཅང་དགའ་པོ་འདུག”
མོ་མར་ཙོག་བྱུང་། བདག་གིས་དངོས་གནས་ཅི་ཞིག་བརྗོད་དགོས་པ་ཤེས་མི་འདུག
བདག་ནི་རང་ཉིད་དང་འབྲེལ་བ་སྤུ་ཙམ་ཡང་མེད་པའི་བྱ་བ་དག་གླེང་རྒྱུར་ཅུང་ཟད་
ཡ་ང་འོངས། དེའི་དུས་བདག་གིས་ད་དུང་བུད་མེད་རྣམས་ཆེས་འབྲལ་བར་དཀའ་བའི་
གོམས་གཤིས་ངན་པ་སྟེ། མཉན་འདོད་ཅན་གྱི་མི་གང་རུང་ཞིག་ལ་རང་གི་སྒེར་དོན་གླེང་
བར་སྤྲོ་བ་དེ་མི་ཤེས་པའི་ཕྱིར་རོ། ། སི་ཐི་ལེ་ཁི་ལན་ཏིའི་ལྕམ་མོས་ཕལ་ཆེར་རང་གིས་
རང་ཉིད་གཅུན་པར་ཧུར་བརྩོན་བྱེད་པ་འདྲ།
“མི་ཚོས་དོན་དག་འདི་གླེང་བཞིན་ཡོད་འདུག་གམ།” མོས་དྲིས་བྱུང་། བདག་
དངོས་གནས་ཧ་ལས་བྱུང་། མོས་བདག་གིས་མོ་ཚང་གི་བཀྲ་མི་ཤིས་པའི་དོན་དག་འདི་
རྟོགས་པ་ནི་རྒྱུན་ལྡན་ཞིག་ཡིན་པར་འདོད་པ་དེ་རེད།
“ང་ཕྱིར་འོངས་མ་ཐག ང་རེའུ་ཟི‘ཝ་ཐིར་ཧྥུ་ཏི་གཅིག་པུ་ལས་སུ་ལའང་མ་འཕྲད།”
སི་ཐི་ལེ་ཁི་ལན་ཏིའི་ལྕམ་མོས་ལག་པས་ཐལ་ལྕག་ཅིག་བརྒྱབ།
“མོས་ཇི་ལྟར་བཤད་དམ། མོའི་སྐད་ཆའི་ཚིག་གཅིག་ཀྱང་མ་བསྐྱུར་བར་ང་ལ་ཅིག་
ཤོད།” བདག་ཅུང་ཟད་སོམ་ཉིའི་གནས་སུ་གྱུར། ཡིན་ཡང་མོས་བདག་ལ་མུ་མཐུད་ནས་
བཤད་དུ་བཅུག “ང་ལ་མོས་དོན་དག་འདི་ཇི་ལྟར་གླེང་སློང་བྱེད་པ་ཤེས་འདོད་ཡོད།”
“ཁྱོད་ཀྱིས་མི་གཞན་གྱིས་ཇི་ལྟར་གླེང་སློང་བྱེད་བཞིན་པ་ཤེས་གསལ་རེད། མོའི་
སྐད་ཆ་ལ་ཡིད་གཏད་ཅི་ཡང་མེད། བདེན་མི་བདེན། ཁྱོད་ཀྱི་ཁྱོ་གས་ཁྱོད་རང་གཡུགས་
སོང་ཟེར།”
“དེ་ཙམ་ལས་མ་བཤད་དམ།”
བདག་གིས་རེའུ་ཟི“ཝ་ཐིར་ཧྥུ་ཏིས་ཁ་འབྲལ་དུས་བཤད་པའི་ཇ་ཁང་གི་ཞལ་ཏ་མའི་
སྐོར་གྱི་སྐད་ཆ་དེ་མོ་ལ་བཤད་འདོད་མེད། བདག་གིས་མོ་ལ་ཤོབ་བཤད།
“མོས་ཁོ་ནི་སུ་ཞིག་དང་མཉམ་དུ་སོང་བ་བཤད་དམ།”
“མ་བཤད།”
“ངས་ཤེས་འདོད་པ་ནི་དོན་དག་དེ་ཡིན།"
བདག་ནི་ཅུང་ཟད་སོམ་ཉིའི་དྲ་རྒྱ་ལ་ཚུད་པར་གྱུར། ཡིན་ནའང་། གང་ལྟར་ད་ལྟའི་
དུས་འདིར་བདག་གིས་གྱེས་བྲལ་ཞུས་ཆོག བདག་གིས་སི་ཐི་ལེ་ཁི་ལན་ཏིའི་ལྕམ་མོ་ལ་
ལག་འཇུ་བྱས་ཏེ་ཁ་འབྲལ་བའི་སྐབས་སུ་བདག་གིས་མོ་ལ་བརྗོད་དོན། གལ་སྲིད་ཁྱོད་
ལ་རོགས་རམ་འདྲ་བྱེད་དགོས་པ་བྱུང་ཚེ། བདག་གིས་ནུས་པ་ཡོད་ཚད་རྩལ་དུ་སྤྲུགས་ཏེ་
བསྒྲུབ་ངེས་ཡིན། མོའི་གདོང་ལ་ཧ་ལས་པའི་འཛུམ་མདངས་ཤིག་བྱུང་།
“བཀའ་དྲིན་ཤིན་ཏུ་ཆེ། ད་ལྟ་མི་སུ་ཞིག་གིས་ངའི་ཆེད་དུ་ཅི་ཞིག་བསྒྲུབ་ཐུབ་པ
ངས་ཀྱང་མི་ཤེས།”
བདག་གིས་མོ་ལ་རང་གི་བརྩེ་སེམས་སྟོན་རྒྱུར་འཛེམ་དོགས་བྱུང་སྟེ། ཁ་ལོ་ཕར་
འཁོར་ཏེ་དམག་སྤྱི་ལ་གྱེས་བྲལ་ཞུས། དམག་སྤྱི་ཡིས་བདག་ལ་ལག་འཇུ་བྱས་མ་བྱུང་།
“ང་ཡང་འགྲོ་རྒྱུ་ཡིན། གལ་ཏེ་ཁྱོད་རང་ཝེ་ཏའོ་ལེ་ཡ་བཞུད་ལམ་བརྒྱུད་ན་ངེད་
གཉིས་ལམ་གཅིག་པ་རེད།”
“ལགས་སོ། །” བདག་གིས་བཤད་རྒྱུར། “ངེད་གཉིས་མཉམ་དུ་འགྲོ།”

དགུ་པ།

“དངོས་གནས་འཇིགས་ཡེར་བ་ཞིག་རེད།” བདག་ཅག་ཏག་ཏག་སྲང་ལམ་དུ་
སླེབས་མ་ཐག་ཁོས་ཁ་གྲག་བྱུང་།
ཁོ་རང་བདག་དང་མཉམ་དུ་ཕྱིར་འོངས་པའི་དམིགས་ཡུལ་ནི་ཁོ་དང་ཁོའི་ཆུང་མའི་
ནུ་མོ་གཉིས་ཀྱིས་དུས་ཚོད་འགའ་ལ་གཏམ་གླེང་བྱས་པའི་དོན་དག་དག་བདག་ལ་མུ་
མཐུད་དུ་ཁ་བརྡ་བྱེད་འདུན་ཡོད་པ་བདག་གིས་རྟོགས་ནུས།
“ང་ཚོས་བུད་མེད་དེ་སུ་ཞིག་ཡིན་པ་ཤེས་མི་འདུག་མོད།” ཁོས་བཤད་རྒྱུར། “འཆལ་
པོ་དེ་པ་ལི་ལ་སོང་བ་ཁོ་ཐག་ཆོད་ཡོད།”
“ངས་མཐའ་གཅིག་ཏུ་ཁོ་གཉིས་ཀྱི་བརྩེ་དུང་ཧ་ཅང་ཟབ་སྙམ་ཡོད།”
“བརྩེ་དུང་ཧ་ཅང་ཟབ། ཧིན། ཁྱོད་མ་ཡོང་བའི་ཡར་སྔོན་དུ་ཨ་མེ་ཡིས་ད་དུང་ཁོ་
ཚོ་གཉེན་སྒྲིག་བྱས་ནས་ལོ་ངོ་འདི་འདྲའི་མང་པོ་རིང་ལ་ཁ་རྩོད་ཙམ་ཡང་བྱས་མ་མྱོང་
ཟེར། ཁྱོད་ཀྱིས་བཤད་ན་ཨ་མེ་ནི་མི་ཅི་ལྟ་བུ་ཞིག་རེད་དམ། འཇིག་རྟེན་འདི་ན་མོ་ལས་
ལྷག་པའི་མི་ཞིག་ཡོད་མི་སྲིད།”
བདག་གི་སེམས་སུ། ཁོས་རང་འགུལ་གྱིས་ཁྱིམ་ཚང་འདིའི་གསང་བ་བདག་ལ་
བཤད་བྱུང་ན། བདག་གིས་མུ་མཐུད་དུ་དྲི་བ་འགའ་འདོན་རྒྱུར་བར་གེགས་བཟོ་མི་སྲིད་
སྙམ་བྱུང་།
“ཁྱོད་ཀྱི་བཤད་ཚུལ་ཡིན་ན་མོས་ཅི་ཡང་མི་ཤེས་པ་ཡིན་ནམ།”
“ཅི་ཡང་མི་ཤེས། ཟླ་བརྒྱད་པར་ཁོ་དང་མོ་མ་བུ་རྣམས་ནའོ་ཧྥུ་ཁི་ནས་བསྡད་ཡོད།
དེའི་དུས་ཁོ་རང་སྔར་དང་མི་མཚུངས་ཤིང་རྒྱུན་ལྡན་མིན་པའི་རྣམ་འགྱུར་ཅི་ཡང་མེད།
ང་དང་ངའི་ཆུང་མ་གཉིས་ཁོ་ཚོའི་ཞིང་སྡེ་དེ་ལ་སོང་སྟེ་ཉིན་གཉིས་གསུམ་ཙམ་ལ་བསྡད།
ངེད་གཉིས་ད་དུང་ཀོར་ཧྥུ་སྤོ་ལོ་ཡང་རྩེས། ཟླ་དགུ་པར། ཁོའི་མ་རྐང་མཉམ་རོགས་པ་གུང་
གསེང་གཏོང་དུ་འགྲོ་དགོས་པས་ཁོ་རང་ཕྱིར་གྲོང་ཁྱེར་དུ་འོངས། དེའི་དུས་ཨ་མེ་སྔར་
བཞིན་ཞིང་སྡེ་རུ་བསྡད། ཁོ་ཚོས་ཞིང་སྡེའི་ཁང་པ་དེ་གཟའ་འཁོར་དྲུག་རིང་གླས་ཡོད།
གླས་ཡུན་སླེབས་ལ་ཉེ་དུས་མོས་ཁོ་ལ་འཕྲིན་ཡིག་བཏང་སྟེ་མོ་ག་དུས་ལོན་ཏོན་ལ་ཡོང་
རྒྱུ་ཡིན་པ་བཤད། ཁོའི་འཕྲིན་ལན་ནི་པ་ལི་ནས་བཏང་བ་སྟེ། ཁོ་རང་ནས་མོ་དང་ལྷན་དུ་
འཚོ་བ་མི་རོལ་པར་སེམས་ཐག་བཅད་ཟིན་ཞེས་བྲིས་འདུག”
“རྒྱུ་མཚན་ཅི་ཡིན་ནམ།”
“རྒྱུ་མཚན་ཅི་ཡང་བཤད་མེད། གྲོགས་པོ་ཆུང་ཆུང་ལགས། འཕྲིན་ཡིག་དེ་ལ་ངས་
བལྟས་མྱོང་། ཡིག་འབྲུ་ཐིག་ཕྲེང་བཅུ་ལའང་མི་ལོངས།”
“དངོས་གནས་ཡ་མཚན་རེད།”
སྐབས་དེར་ངེད་གཉིས་ཀྱིས་ཏག་ཏག་རྒྱ་ལམ་བརྒལ་དགོས་པ་དང་། ཕར་ཚུར་དུ་
བགྲོད་པའི་རླངས་འཁོར་མང་བས་སྐད་ཆ་བཤད་མཚམས་མི་འཇོག་ཀ་མེད་བྱུང་། མའེ་
ཁི་ཨན་ཏི་ལུའུ་ཡི་སྐད་ཆ་དེ་དག་དངོས་གནས་སུས་ཀྱང་རྣར་འགྲོ་དཀའ་བ་ཞིག་རེད།
བདག་གིས་ནི་སི་ཐི་ལེ་ཁི་ལན་ཏིའི་ལྕམ་མོས་རང་གི་གནས་ལུགས་ལ་ཁ་གཡར་ཏེ་
གནས་ཚུལ་ངོ་མ་ཁག་ཅིག་གསང་སྟེ་ཁོ་ལ་མ་བཤད་པ་ཡིན་ནམ་སྙམ་པ་འབྱུང་། རྒྱུ་
མཚན་ནི་མི་ཞིག་གིས་ལོ་ངོ་བཅུ་བདུན་གྱི་ཁྱིམ་ཚང་སྤངས་ཏེ་རྒྱུ་རྐྱེན་ཅི་ཡང་མེད་པའི་
སྒོ་ནས་ཁྱིམ་དང་འབྲལ་མི་སྲིད་པ་ཧ་ཅང་མངོན་གསལ་རེད། འདི་ལས་དོན་དག་ཅི་ཞིག་
གིས་མོ་ལ་ཁོ་ཚོའི་ཁྱོ་ཤུག་གི་འཚོ་བ་དེ་དེ་འདྲའི་བདེ་སྐྱིད་ལྡན་པ་ཞིག་མིན་པའི་དོགས་
པ་བསླངས་ཡོད་སྲིད། བདག་གིས་དེ་ལྟར་བསམ་བློ་གཏོང་བའི་དུས་སུ། དམག་སྤྱི་བདག་
གི་རྗེས་ཆོད་བྱུང་།
“ལོས་ཡིན། མངོན་གསལ་གྱིས་རང་ཉིད་བུད་མེད་ཅིག་དང་མཉམ་དུ་བྲོས་བྱོལ་
བྱས་ཟེར་རྒྱུ་མ་གཏོགས་ཁོས་དོན་འདི་ལ་འགྲེལ་བཤད་བྱེད་ཐབས་བྲལ། ངས་བལྟས་ན།
ཁོས་ནམ་ཞིག་གི་དུས་སུ་མོས་ཤེས་སྲིད་སྙམ་པ་རེད། ཁོ་ནི་མི་འདི་འདྲ་ཞིག་རེད།”
“སི་ཐི་ལེ་ཁི་ལན་ཏིའི་ལྕམ་མོས་ཅི་ཞིག་བྱེད་དགོས་སམ།”
“ཧེ། གཅིག་ནས་བདེན་དཔང་རྙེད་དགོས། ང་པ་ལི་ལ་ཐེངས་གཅིག་འགྲོ་འདོད་
ཡོད།”
“ཁོའི་ཚོང་ལས་ཇི་ལྟར་བྱེད་དམ།”
“འདི་ནི་ཁོའི་གཡོ་སྒྱུའི་ཆ་དེ་རེད། ལོ་གཅིག་གི་རིང་ཁོའི་ཚོང་གནས་ཇེ་ཆུང་ནས་
ཇེ་ཆུང་དུ་བཏང་།”
“ཁོས་ཁོའི་མ་རྐང་མཉམ་རོགས་པར་རང་གིས་ལས་རྒྱུ་མིན་པ་བཤད་ཡོད་དམ།”
“ཚིག་གཅིག་ཀྱང་བཤད་མེད།”
དམག་སྤྱི་མའེ་ཁི་ཨན་ཏི་ལུའུ་ནི་དངུལ་འཛིན་ཉོ་འཚོང་ལས་རིགས་ཀྱི་ཕྱོགས་ནང་
བྱན་ཆུད་པ་ཞིག་མིན་ལ། བདག་ལ་དེའི་ཕྱོགས་ཀྱི་ཤེས་བྱ་ཅི་ཡང་མེད། དེར་བརྟེན་བདག་
གིས་སི་ཐི་ལེ་ཁི་ལན་ཏི་གནས་ཚུལ་ག་འདྲ་ཞིག་གི་འོག་ནས་ཁོས་གཉེར་བའི་དངུལ་
འཛིན་ཉོ་འཚོང་ལས་སྒོ་ནས་བུད་པ་རྟོགས་མ་བྱུང་། བདག་གིས་ཤེས་གསལ་ལྟར་ན། ཁོས་
བར་ལམ་སྐེད་ལམ་ནས་གཡུགས་པའི་མ་རྐང་མཉམ་རོགས་པ་དེ་ཤིན་ཏུ་ཁྲོས་ཏེ་ཞུ་གཏུག་
བྱེད་རྒྱུ་ཡིན་པའི་འཇིགས་བསྐུལ། ཡོད་ཚད་ལེགས་པའི་ལམ་ནས་ཐག་བཅད་པའི་རྗེས་
སུ་ཕལ་ཆེར་ཁོའི་དངུལ་ཁུག་ལ་དབྱིན་པང་བཞི་བརྒྱ་ལྔ་བརྒྱ་ཙམ་གྱི་གྱོང་གུད་ཐེབས་པ་
ཁོ་ཐག་བཅད་ཆོག
“དགའ་འོས་པ་ཞིག་ལ་ཁྱིམ་གྱི་ཅ་ལག་ཐམས་ཅད་ཨ་མེ་ཡི་མིང་ཐོག་ཏུ་བཀོད་
ཡོད། གང་ལྟར་ཅ་ལག་འདི་དག་མོ་ལ་དབང་བ་རེད།”
“ད་གིན་ཁྱོད་ཀྱིས་མོ་ལ་དོང་ཙེ་གཅིག་ཀྱང་མེད་ཟེར་བ་དེ་ངོ་མ་ཡིན་ནམ།”
“ངོ་མ་ལོས་ཡིན། མོའི་ལག་ཏུ་དབྱིན་པང་ཉིས་བརྒྱ་སུམ་བརྒྱ་ཙམ་དང་ཁྱིམ་གྱི་ཅ་
ལག་དེ་ལས་ཅི་ཡང་མེད།”
“དེས་ན་མོས་ཇི་ལྟར་འཚོ་བ་རོལ་ལམ།”
“གནམ་གྱིས་མཁྱེན།”
དོན་དག་ནི་ལྷག་ཏུ་རྙོག་དྲ་ཅན་དུ་གྱུར། ལྷག་པར་དུ་དམག་སྤྱི་ནི་ཁྲོ་བའི་གློག་
དམར་འཁྱུགས་པའི་སྟེང་གཤེ་གཤེ་ཡི་འབྲུག་སྒྲ་ལྡིར་བས་དོན་དག་གསལ་བོར་བཤད་
མི་ཐུབ་པའི་ཁར། དེ་ལས་ལྡོག་སྟེ་ཉན་གྱིན་ཉན་གྱིན་མགོ་ཉོག་ཏུ་འཇུག བདག་དགའ་
སྤྲོ་སྐྱེས་པ་ཞིག་ནི། ཁོས་སྐམ་དམག་དང་མཚོ་དམག་གི་ཚོང་ཁང་སྟེང་གི་དུས་ཚོད་ཆེན་
པོ་དེ་མཐོང་བའི་ཚེ། སེམས་སུ་གློ་བུར་དུ་མཉམ་སྤྲོ་ཁང་དུ་ཤོ་རྩེ་རུ་འགྲོ་བའི་ཁ་དན་བྱས་
ཡོད་པ་དྲན་པས་བདག་དང་ཁ་གྱེས་ཤིང་། ཧྲེང་ཅེ་མུའུ་ཟི་སྤྱི་གླིང་གི་ཕྱོགས་གཞན་ཞིག་
བརྟོལ་ཏེ་ཕར་ཕྱིན།

བཅུ་པ།

ཉིན་གཅིག་གཉིས་ཙམ་ལས་མ་འགྱངས་པར། སི་ཐི་ལེ་ཁི་ལན་ཏིའི་ལྕམ་མོས་བདག་
ལ་འཕྲིན་ཡིག་ཅིག་བསྐུར་འོངས་ཏེ་ཉིན་དེའི་དགོང་མོར་བདག་མོ་ཚང་ལ་ཕེབས་པར་ཞུ་
ཞེས་ཟེར། མོ་ཚང་ན་མོ་གཅིག་པུ་ལས་སུ་ཡང་མེད། མོས་སྨད་ཤམ་ནག་པོ་ཞིག་གྱོན་ཡོད་
ཅིང་ཤིན་ཏུ་བབ་ཆགས་པའི་ཁར་གཟབ་ནན་གྱི་ཉམས་ཤིག་ཤར་བས་ཕར་བལྟས་ན་བཀྲ་
མི་ཤིས་པའི་དོན་དག་ཅིག་ལ་འཕྲད་པ་ཤེས་ཐུབ། མོའི་སེམས་སུ་སྐྱོ་སྡུག་གིས་མནར་བ་
བསྙོན་དུ་མེད་མོད། ཡིན་ནའང་། རང་ཉིད་ཀྱིས་གྱོན་ཆས་འོས་ཤིང་འཚམ་པ་ཞིག་གྱོན་
རྒྱུ་ད་དུང་བརྗེད་མེད་པ་དེ་ནི་མོའི་སེམས་ཀྱི་གུས་ལུགས་ཀྱིས་མོ་ལ་འཁྲབ་ཏུ་བཅུག་པའི་
སྣང་བརྙན་རེད། དེའི་དུས་འཇིག་རྟེན་གྱི་འགྲོ་ལུགས་མི་ཤེས་པའི་བདག་ནི་ཤིན་ཏུ་ཡ་
མཚན་པར་གྱུར།
“ང་ལ་དོན་དག་འདྲ་ཡོད་ན། ཁྱོད་ཀྱིས་ངེས་པར་བསྒྲུབ་ངེས་ཞེས་བཤད་ཡོད་པ་
མིན་ནམ།” མོས་ཁ་གྲག་བྱུང་།
“ངོ་མ་དེ་ལྟར་བཤད་ཡོད།”
“དེས་ན་ཁྱོད་པ་ལི་ལ་ཐེངས་གཅིག་སོང་སྟེ་དོན་དངོས་སུ་སི་ཐི་ལེ་ཁི་ལན་ཏིའི་
གནས་ཚུལ་ཅི་འདྲ་ཡིན་པར་ཅིག་བལྟས་ན་ག་འདྲ་རེད།”
“ང་ཨེ? ”
བདག་ཧད་སེ་བཏང་སོང་། བདག་གིས་སི་ཐི་ལེ་ཁི་ལན་ཏི་ཐེངས་གཅིག་མ་གཏོགས་
མཐོང་མ་མྱོང་། མོས་བདག་མངགས་ཏེ་དོན་དངོས་སུ་བྱ་བ་ཅི་ཞིག་བསྒྲུབ་ཏུ་འཇུག་བསམ་
པ་ཡིན་ནམ།
“ ཧྥོའུ་ལོའུ་ཏི་འགྲོ་རྒྱུ་ཐག་བཅད་པ་རེད།” ཧྥོའུ་ལོའུ་ཏི་ནི་དམག་སྤྱི་མའེ་ཁི་ཨན་
ཏི་ལུའུ་རེད། “ཡིན་ནའང་། ཁོ་ནི་བྱ་བ་འདི་འདྲའི་རིགས་སྒྲུབ་མཁན་གཏན་ནས་མིན།
ཁོས་དོན་དག་ཇེ་རྡུགས་ལ་གཏོང་ཁོ་ཐག་ཡིན། ངས་སུ་ཞིག་ལ་ཞུ་བ་བྱེད་དགོས་པ་ངོ་མ་
མི་ཤེས།”
མོའི་ངག་ཅུང་ཟད་འདར་བྱུང་། བདག་ད་ལྟ་ཐེ་ཚོམ་ཙམ་བྱས་པས་ཀྱང་བརྩེ་སེམས་
མེད་པ་དེ་མཚོན་འོངས།
“ཡིན་ནའང་། ངས་ཁྱོད་ཀྱི་ཁྱོ་ག་ལ་སྐད་ཆ་ཚིག་གསུམ་ལས་བཤད་མ་མྱོང་། ཁོང་
གིས་ང་རང་ངོ་མི་ཤེས། ཁོང་གིས་སྐད་ཆ་གཅིག་གིས་ང་ཕྱིར་མི་སྐྲོད་པའི་གདེང་ཚོད་སུ་
ལ་ཡོད།”
“དེ་ལྟ་ནའང་ཁྱོད་ལ་གྱོང་གུད་ཆེན་པོ་མེད།” སི་ཐི་ལེ་ཁི་ལན་ཏིའི་ལྕམ་མོ་དགོད
བཞིན་བཤད།
“བདག་གིས་དོན་དངོས་སུ་བྱ་བ་ཅི་ཞིག་བསྒྲུབ་དགོས་སམ། "
མོས་ཐད་ཀར་བདག་གི་དྲི་བ་ལ་ལན་མ་བཏབ།
“ངས་བལྟས་ན། ཁོང་གིས་ཁྱོད་ངོ་མི་ཤེས་པ་དེ་ལྷག་ཏུ་བཟང་། ཁོ་རང་ཧྥོའུ་ལོའུ་ཏི་
ལ་ཡེ་ནས་མི་དགའ་བ་ཁྱོད་ཀྱིས་ཤེས་གསལ་ལྟར་རེད། ཁོས་ཧྥོའུ་ལོའུ་ཏི་ནི་བླུན་པོ་ཞིག་
གི་སར་བཞག་ཡོད། ཁོ་རང་དམག་མི་ལ་ཆ་རྒྱུས་མེད། ཧྥོའུ་ལོའུ་ཏི་ཐོག་སྐད་གྲགས་སྲིད།
ཁོ་གཉིས་ཁ་འཛིང་ཆེན་པོ་ཞིག་བྱས་ན་དོན་དག་ཐག་གཅོད་རྒྱུ་ཕར་ཞོག དེ་ལས་ལྡོག་
སྟེ་ཇེ་རྡུགས་ལ་གཏོང་ངེས་ཡིན། གལ་སྲིད་ཁྱོད་ནི་ངས་མངགས་འོངས་པ་དེ་སྲོང་བོར་
བརྗོད་ན། ཁོས་ཁྱོད་དང་ཁ་བརྡ་ཞིག་བྱེད་རྒྱུ་དེ་ཁས་མི་ལེན་པ་མི་སྲིད།”
“ངས་ཁྱེད་ཅག་ངོ་ཤེས་པའི་དུས་ཡུན་ཐུང་།” བདག་གིས་ལན་འདེབས་བཞིན་
བཤད་རྒྱུར། “གལ་སྲིད་རྒྱུ་མཚན་མཐའ་དག་མ་ཤེས་ན་བྱ་བ་འདི་བསྒྲུབ་མི་ནུས། ང་རང་
ངོས་ནས་རང་དང་འབྲེལ་བ་མེད་པའི་བྱ་བ་དག་རྒྱུས་ལོན་བྱེད་འདོད་མེད། ཁྱོད་རང་ཉིད་
མི་འགྲོ་དོན་ཅི་ཞིག་ཡིན་ནམ།”
‘ཁྱོད་ཀྱིས་བརྗེད་སོང་བ་ཡིན་ངེས། དེ་རུ་ཁོ་གཅིག་པུ་མིན།”
བདག་གིས་ཅི་ཡང་མ་སྨྲས། བདག་གི་སེམས་སུ། ང་རང་ཁྲ་ལེ་ཟི•སི་ཐི་ལེ་ཁི་ལན་
ཏི་ལ་མཇལ་འཕྲད་བྱེད་དུ་ཕྱིན་ཏེ་ཁོང་ལ་ངའི་མིང་བྱང་བསྟབས་པ་ན། ཁོང་གིས་ང་རང་
ཁྱིམ་དུ་བསུ་སྲིད་ལ། མཛུབ་མོ་གཉིས་ཀྱི་བར་ནས་མིང་བྱང་དེ་འཕུར་འཕུར་བྱེད་བཞིན་
ན་རེ།
“ཁྱོད་ལ་བྱ་བ་ཅི་ཞིག་ཡོད་དམ” ཟེར་སྲིད།
“ང་རང་ཁྱེད་ལ་ཁྱེད་ཀྱི་ཆུང་མའི་དོན་དག་ཅིག་གླེང་མོ་བྱེད་དུ་ཡོང་བ་ཡིན།”
“འོ། དེ་ལྟར་ཡིན་ནམ། ཁྱེད་རང་འདི་ལས་ལོ་ན་ཅུང་ཙམ་ཞིག་ཆེ་རྒྱུ་ན། གཞན་
གྱི་དོན་དག་ལ་ཁ་ཡ་བྱེད་མི་དགོས་པའི་གནས་ལུགས་དེ་ཤེས་ངེས་ཡིན། གལ་སྲིད་ཁྱེད་
ཀྱིས་མགོ་བོ་ཅུང་ཟད་གཡོན་ཕྱོགས་སུ་ཅིག་དཀྱོག་ན། དེ་རུ་སྒོ་ཞིག་མཐོང་ངེས་ཡིན།
བདེ་མོ་བྱོས།”
བདག་སྒོར་ཐོན་པའི་དུས་སུ་ལ་རྒྱ་སྲུང་ཐབས་མི་འདུག་པ་སྔོན་དཔག་བྱེད་ནུས་
པས། ལོན་ཏོན་ནས་ཉིན་འགར་ཕྱིར་འགྱངས་བྱས་ཏེ་སི་ཐི་ལེ་ཁི་ལན་ཏིའི་ལྕམ་མོས་བྱ་
བ་འདི་དག་ཡག་པོ་བྱས་ཚར་རྗེས་ད་གཟོད་ཕྱིར་འོངས་ན་སྙམ། བདག་གིས་མོ་ལ་ལྐོག་ལྟ་
ཞིག་བྱས། མོ་འདང་རྒྱག་གི་ཀློང་དུ་ལྷུང་འདུག ཡིན་ནའང་། མོས་མྱུར་དུ་བདག་ལ་ཅིག་
བལྟས་ཏེ་དབུགས་རིང་ཞིག་ཕྱུངས་པ་དང་ལྷན་དུ་དགོད་ཙམ་བྱས།
“འདི་ལྟར་གློ་བུར་དུ་བྱུང་བས།” མོས་བཤད་རྒྱུར། “ངེད་གཉིས་གཉེན་བསྒྲིགས་
ཏེ་ལོ་ངོ་བཅུ་བདུན་འགྱངས། ཁྲ་ལེ་ཟི་ནི་འདི་འདྲ་ཞིག་ཡིན་པ་ངའི་རྨི་ལམ་དུའང་
རྨིས་མ་མྱོང་། སུ་ཞིག་གིས་ཡིད་དབང་འཕྲོག་པ་ཡིན་ནམ། ངེད་གཉིས་གཅིག་སེམས་
གཅིག་ལ་མཐུན། ཡིན་ཡང་། ང་ཡི་དགའ་ཕྱོགས་མང་པོ་ཞིག་ཁོ་དང་མི་མཐུན་པ་སྨོས་
ཅི་དགོས།”
“ཁྱོད་ཀྱིས་མི་དེ་སུ་ཞིག་ཡིན་པ་ཤེས་སམ།” བདག་གིས་སྐད་ཆ་ཇི་ལྟར་བཤད་དགོས་
པ་ཤེས་མི་འདུག་སྟེ། “དེ་སུ་རེད་དམ། ཁོ་དང་མཉམ་དུ་འགྲོ་མཁན་དེ” ཞེས་བཤད།
“ཤེས་མ་བྱུང་། ཕལ་ཆེར་སུས་ཀྱང་ཤེས་མི་སྲིད། ཧ་ཅང་ཡ་མཚན་རེད། སྤྱིར་
བཏང་དུ་སྐྱེས་པ་ཞིག་བུད་མེད་ཅིག་ལ་བརྩེ་དུང་ཆགས་ན་མི་སུ་རུང་ཞིག་གིས་ཤེས་སྲིད་
དེ། དཔེར་ན་ཕྱི་རོལ་ནས་ཟ་མ་བཟའ་བའི་དུས་སོགས་སུ་སུ་ཞིག་གིས་མཐོང་སྲིད། ཆུང་
མ་ལ་དུས་ནམ་ཞིག་གི་དུས་སུ་དོན་དག་འདི་ཚོ་བཤད་སྲིད། ཡིན་ནའང་ང་ལ་ཉེན་བརྡ་
ཅི་ཡང་འབྱོར་མ་བྱུང་། ཁོའི་འཕྲིན་ཡིག་དེས་ང་རང་ཧ་ལས་སུ་བཅུག་སོང་། ངས་ཁོ་རང་
གིས་བདེ་སྐྱིད་ཀྱི་འཚོ་བ་རོལ་བཞིན་ཡོད་འདོད་ཡོད།"
མོ་ངུས་བྱུང་། བདག་གིས་ནི་སྙིང་རྗེའི་ཡུལ་དུ་གྱུར་པའི་བུད་མེད་འདིའི་སྡུག་
བསྔལ་ཕྱེད་བགོས་རྒྱག་འདོད། ཡིན་ནའང་། ཅུང་ཟད་ནས་མོ་རིམ་བཞིན་རྒྱུན་ལྡན་
དུ་གྱུར།
“ངས་རང་ཉིད་གཞན་ལ་འཕྱ་དགོད་བྱེད་དུ་འཇུག་མི་འོས།” མོས་མིག་ཆུ་འབྱིད་
ཞོར་ན་རེ། “ད་ལྟ་བསྒྲུབ་དགོས་པའི་བྱ་བ་ཉག་ཅིག་ནི་མྱུར་དུ་ཐབས་བཀོད་ཅིག་འཐེན་
རྒྱུ་དེ་རེད།”
མོས་མུ་མཐུད་དུ་བཤད་ནའང་། སྐད་ཆ་འགའ་རེ་ལ་གོ་རིམ་ཅི་ཡང་མི་འདུག སྐབས་
རེར་འདས་མ་ཐག་གི་དོན་དག་དག་བཤད་པ་དང་། ཡང་སྐབས་རེར་ཁོ་གཉིས་ཀྱི་ཐོག་
མའི་ཐུག་འཕྲད་དང་གཉེན་བསྒྲིགས་བྱས་པའི་དོན་དག་རྣམས་བཤད་བྱུང་། ཡིན་ནའང་།
དེ་ལས་ལྡོག་སྟེ་ཁོ་གཉིས་ཀྱི་འཚོ་བ་བདག་གི་སེམས་སུ་རིམ་བཞིན་རི་མོ་བྲིས་པ་བཞིན་
གསལ་ལེར་མངོན་བྱུང་། བདག་གི་སེམས་སུ། དེ་ལྟ་ན་རང་གིས་སྔོན་ཆད་འོལ་ཚོད་བྱས་
པ་རྣམས་བདེན་པར་གྲུབ་བོ་སྙམ་བྱུང་སྟེ། སི་ཐི་ལེ་ཁི་ལན་ཏིའི་ལྕམ་མོའི་ཕ་ནི་རྒྱ་གར་
ནས་ཞི་འགན་དཔོན་རིགས་ཤིག་ཏུ་བསྡད་མྱོང་ཞིང་། ལས་འཁྱུར་བྱས་རྗེས་དབྱིན་ཇིའི་
ཆེས་མཐའ་འཁོབ་ཏུ་གྱུར་པའི་ཞིང་སྡེ་ཞིག་ཏུ་ཕྱིན་ཏེ་གཞིས་བཟུང་། ཡིན་ནའང་། ལོ་
རེའི་ཟླ་བརྒྱད་པར་ཁོས་ཁྱིམ་མི་གང་བོ་ཁྲིད་དེ་དབྱི་སི་ཐི་པའོ་ཨེན་ས་ཆར་ཕྱིན་ཏེ་ཡུལ་
ཁམས་རེ་བརྗེ། མོས་ས་ཆ་དེ་རུ་ཁྲ་ལེ་ཟི•སི་ཐི་ལེ་ཁི་ལན་ཏི་ངོ་ཤེས་པ་རེད། ལོ་དེར་མོ་ལོ་
ན་ཉི་ཤུ་དང་། སི་ཐི་ལེ་ཁི་ལན་ཏི་ལོ་ན་ཉེར་གསུམ་ཡིན། ཁོ་དང་མོས་མཉམ་དུ་དྲ་བའི་སྤོ་
ལོ་བརྒྱབ་ཅིང་། མཚོ་འགྲམ་གྱི་རྒྱ་ལམ་སྟེང་དུ་འཆམ་འཆམ་བྱས་པ་དང་། འཁྱམ་པོ་བྱེད་
པའི་མི་ནག་གླུ་བའི་གླུ་དབྱངས་ལ་ཉན། ཁོས་དངོས་སུ་གཉེན་མ་བསླངས་པའི་གཟའ་
འཁོར་གཅིག་གི་ཡར་སྔོན་ལ་མོས་ཁོ་དང་གཉེན་བསྒྲིག་རྒྱུར་སེམས་ཐག་བཅད། གཉེན་
བསྒྲིགས་རྗེས་ཁོ་གཉིས་ལོན་ཏོན་ནས་གཞིས་སྡོད་བྱས། དང་ཐོག་ཁོ་གཉིས་ཧན་ཕུ་སི་
ཐའེ་ཏི་ས་ཁུལ་ནས་བསྡད་པ་དང་། ཕྱིས་སུ་ཁོ་ཚོའི་འཚོ་བ་རིམ་གྱིས་ཇེ་ལེགས་སུ་ཕྱིན་
པས་གྲོང་ཁྱེར་དུ་གནས་སྤོས། ཁོ་གཉིས་ཀར་བྱིས་པ་གཉིས་ཡོད།
“བྱིས་པ་གཉིས་ལ་ཁོས་མཐའ་གཅིག་ཏུ་ཧ་ཅང་གཅེས། ཁོ་ནི་ང་ལ་སུན་པོ་ཡོད་
སྲིད་ནའང་། ཁོས་བྱིས་པ་གཉིས་བློས་གཏོང་ཐུབ་པ་འདིར་ངས་ཇི་ལྟར་འདང་བརྒྱབ་ཀྱང་
འདང་མི་དཔོག འདི་དག་ནི་དངོས་གནས་ཡིད་ཆེས་བྱེད་ཐབས་བྲལ་བ་ཞིག་རེད། ད་
ལྟའང་འདི་ནི་དོན་དག་ངོ་མ་ཞིག་ཡིན་པར་སོམ་ཉི་བྱེད།”
མཇུག་མཐར་མོས་ཁོས་བསྐུར་བའི་འཕྲིན་ཡིག་བདག་ལ་བསྟན་བྱུང་། བདག་སྔོན་
ནས་དེ་ལ་བལྟ་འདོད་བྱུང་མོད། ཡིན་ནའང་ད་རག་བར་དུ་དེ་ལྟར་བཤད་མ་ནུས།
མཛའ་བརྩེ་ལྡན་པའི་ཨ་མེ་ལགས།
བདག་གིས་གིས་བསམ་ན་ཁྱོད་ཀྱིས་ཁྱིམ་གྱི་ཡོད་ཚད་བཀོད་སྒྲིག་ལེགས་པོ་བྱས་ཟིན་པ་ཤེས་
ངེས། ཁྱོད་ཀྱིས་ཨན་ཉེ་ལ་བཅོལ་བའི་དོན་དག་དེ་བདག་གིས་མོ་ལ་བཤད་ཟིན། ཁྱོད་བྱིས་པ་ཚོ་
དང་མཉམ་དུ་ཡུལ་ལ་སླེབས་རྗེས་ནུབ་ཟས་ཁྱོད་རྣམས་ལ་གྲ་སྒྲིག་བྱས་ཟིན། བདག་གིས་ཁྱེད་
ཅག་ལ་བསུ་བ་བྱེད་མི་ནུས། བདག་གིས་ཁྱོད་དང་འབྲེལ་ཐག་གཅད་རྒྱུར་སེམས་ཐག་བཅད་
ཟིན། སང་ཉིན་སྔ་མོར་བདག་པ་ལི་ལ་བུད་འགྲོ། འཕྲིན་ཡིག་འདི་བདག་པ་ལི་ལ་སླེབས་རྗེས་
བསྐུར་བ་ཡིན། བདག་ཕྱིར་མི་འོང་། བདག་གིས་སེམས་ཐག་བཅད་པ་དེར་འགྱུར་བ་མེད།
གཏན་དུ་ཁྱོད་ཀྱི།
ཁྲ་ལེ་ཟི•སི་ཐི་ལེ་ཁི་ལན་ཏི་ཡིས།
“འགྲེལ་བཤད་ཙམ་ཡང་བརྒྱབ་མི་འདུག དེར་མ་ཟད་དགོངས་དག་ཞུ་བའི་ཚིག་
ཟུར་ཙམ་ཡང་མེད། ཁྱོད་ཀྱིས་བལྟས་ན་མི་འདིའི་ཡ་ཆུང་ན་སེམས་ཟེར་བ་ཞིག་ཡོད་དམ།”
“གནས་ཚུལ་འདི་འདྲའི་འོག་ནས་བལྟས་ན་འཕྲིན་ཡིག་འདི་ངོ་མ་རྒྱུན་ལྡན་ཞིག་
མ་རེད།" བདག་གིས་ལན་བཏབ།
“འགྲེལ་བཤད་བྱ་རྒྱུ་ཉག་ཅིག་ཡོད་པ་ནི་ཁོ་རང་འགྱུར་སོང་། ངས་ནི་བུད་མེད་སུ་
ཞིག་གིས་ཁོ་རང་ལག་མཐིལ་དུ་བླངས་སོང་བ་མི་ཤེས་མོད། ཡིན་ནའང་། བུད་མེད་དེས་
ཁོ་རང་མི་གཞན་ཞིག་ཏུ་བསྒྱུར་ཟིན་པ་ཁོ་ཐག་བཅད་ཆོག འདི་ལས་གསལ་བོར་ཤེས་ཐུབ་
པ་ནི་དོན་དག་འདི་མགོ་བརྩམས་ཏེ་དུས་ཡུན་རིང་མོ་ཞིག་འགྱངས་ཡོད་པ་གསལ་བྱེད་
བྱས་འདུག”
“ཁྱོད་ཀྱིས་དེ་ལྟར་འདོད་པའི་རྒྱུ་མཚན་ཅི་ཡིན།”
“ཧྥོའུ་ལོའུ་ཏིས་གསང་བ་འདི་རྟོགས་ཡོད། ངའི་ཁྱོ་གས་བཤད་ན་ཁོ་རང་གཟའ་
འཁོར་རེའི་ནང་ཉིན་གསུམ་བཞི་ཙམ་གྱི་དགོང་མོར་སྤྲོ་ཚོགས་ཁང་དུ་སོང་སྟེ་ཤོ་བརྒྱབ་
པ་ཡིན་ཟེར། ཧྥོའུ་ལོའུ་ཏིས་སྤྲོ་ཚོགས་ཁང་གི་ཚོགས་མི་ཞིག་ངོ་ཤེས། ཐེངས་ཤིག་ལ་ཁོ་
ལ་ཁྲ་ལེ་ཟི་ཤོ་རྒྱག་རྒྱུར་དགའ་བའི་གནས་ཚུལ་ཁ་བརྡ་བྱས། མི་དེ་ཧ་ཅང་ཡ་མཚན་སྐྱེས་
བྱུང་། ཁོས་བཤད་རྒྱུར། ཁོས་ཁྲ་ལེ་ཟི་གཞི་ནས་ཤོ་རྩེད་ཁང་དུ་མཐོང་མ་མྱོང་ཟེར། དོན་
དག་འདི་ཧ་ཅང་གསལ་བོ་རེད། ངས་བལྟས་ན་ཁྲ་ལེ་ཟི་སྤྲོ་ཚོགས་ཁང་དུ་སྡོད་པའི་དུས་
ཡུན་ནི་དོན་དུ་བུད་མེད་དེ་དང་འཆལ་ལས་བྱེད་པའི་དུས་ཡུན་རེད།”
བདག་ཡུད་ཙམ་ཞིག་ལ་སྨྲ་བ་ཅི་ཡང་མེད་པར་བཏང་སོང་། རྗེས་སུ་བྱིས་པ་རྣམས་
ཡིད་ལ་འཁོར་བྱུང་།
“དོན་དག་འདི་ལའོ་པའོ་ཐི་ལ་འགྲེལ་བ་བྱེད་དཀའ་འདུག” བདག་གིས་སྨྲས།
ཨེ། ཁོ་གཉིས་ཀྱི་སུ་ལའང་ངས་ཅི་ཡང་བཤད་མེད། ཚིག་ཟུར་ཙམ་ཡང་གླེང་མེད།
ཁྱོད་ཀྱིས་ཤེས་གསལ་ལྟར། ང་ཚོ་གྲོང་ཁྱེར་ལ་ལོག་པའི་ཕྱི་ཉིན་ཁོ་གཉིས་སློབ་གྲྭར་ཆས།
ང་ལ་ཧོན་འཐོར་བའི་གནས་ཚུལ་ཅི་ཡང་མེད། ངས་ཁོ་ཚོ་ལ་ཨ་ཕ་བྱ་བ་ཞིག་གི་ཆེད་དུ་
ཕྱི་ཕྱོགས་སུ་ཕྱིན་ཞེས་བཤད།"
སེམས་སུ་གསང་བ་དེ་འདྲའི་ཆེན་པོ་ཞིག་ཉར་ཡང་། རང་ཉིད་ཀྱི་སྤྱོད་ལམ་གནད་དུ་
གནས་ནུས་ཤིང་ཕྱི་ཚུལ་ནས་དོན་དག་ཅི་ཡང་མ་བྱུང་བའི་སྒྲོབ་ཉམས་སྟོན་ཐུབ་པ་འདི་
དངོས་གནས་བྱ་དཀའ་བའི་ལས་ཤིག་ག་ལ་མིན། ཡང་གཅིག་བཤད་ན། བྱིས་པ་སློབ་གྲྭར་
མངགས་ཆེད་མོས་སེམས་ཤུགས་བཀོལ་ཏེ་བྱ་བ་གང་དང་གང་ཡང་ཤིན་ཏུ་འདྲ་ཆགས་
ཤིག་བཟོ་དགོས་ལ། དེ་ཡིས་མོའི་ལུས་སེམས་གཉིས་སུ་སྡུག་བསྔལ་མི་བཟད་པ་ཞིག་སྦྱིན་
སྲིད། སི་ཐི་ལེ་ཁི་ལན་ཏིའི་ལྕམ་མོའི་མིད་པ་བརྣངས་བྱུང་།
“ཁོ་ཚོས་རྗེས་ཕྱོགས་སུ་ཅི་ཞིག་བྱེད་དམ། གཅེས་ཕྲུག་ཚོ་ཡ། ངེད་ཁྱིམ་མི་གང་
བོས་རྗེས་སུ་འཚོ་བ་ཇི་ལྟར་རོལ་ཨང་།”
མོས་རང་གི་སེམས་ཀྱི་སྡུག་བསྔལ་གནོན་ཐབས་བྱེད། མོའི་ལག་པ་ཟུང་སྐབས་རེར་
ཁུ་ཚུར་འཆང་ཞིང་ལན་རེར་སྤར་ཁ་གྲོལ་བ་མཐོང་ནུས། སྡུག་བསྔལ་འདི་འདྲ་ནི་དངོས་
གནས་འཇིགས་སུ་རུང་བ་ཞིག་རེད།
“གལ་སྲིད་ཁྱོད་ཀྱིས་ང་རང་པ་ལི་ལ་མངག་པར་དགོས་པ་འདྲ་ཡོད་སྙམ་ན་ང་རང་
འགྲོ་ཁོ་ཐག་ཡིན། ཡིན་ནའང་། ཁྱོད་ཀྱིས་ང་ལ་འགྲོ་དོན་གསལ་བོ་ཞིག་བཤད་དགོས།”
“ཁོ་རང་ཕྱིར་བོས་ཤོག”
“ངས་དམག་སྤྱི་མའེ་ཁི་ཨན་ཏི་ལུའུ་ཡི་སྐད་ཆ་བཤད་སྟངས་ལ་དཔག་ན། ཁྱོད་རང་
ཁོ་དང་གཉེན་འཐོར་བྱེད་རྒྱུར་སེམས་ཐག་བཅད་ཟིན།”
“ང་གཏན་ནས་ཁོ་དང་གཉེན་འཐོར་མི་བྱེད།” མོ་གློ་བུར་དུ་ཞེ་སྡང་ཞིག་ལངས་ཏེ་
བཤད་རྒྱུར། “ངའི་སྐད་ཆ་འདི་ཁོ་ལ་ཐོས་སུ་ཆུགས། ཁོ་རང་ཡང་བུད་མེད་དེ་དང་གཏན་
ནས་གཉེན་སྒྲིག་བྱེད་འདོད་མ་སྐྱེས། ང་ཡང་ཁོ་དང་མཚུངས་པར་གཤིས་ངན་ཞིག་ཡིན།
ང་གཏན་ནས་ཁོ་དང་གཉེན་འཐོར་བྱེད་མི་སྲིད། ངས་ངའི་བྱིས་པ་བསམ་པ་ཡིན།”
མཇུག་མཐར་མོས་ཚིག་ཅིག་བསྣན་པ་ནི་མོས་ཅིའི་ཕྱིར་བྱེད་ཐབས་འདི་ལྟ་བུ་ཞིག་
སྤྱད་པ་ང་ལ་འགྲེལ་བ་རྒྱག་པ་ཡིན་མོད། ཡིན་ནའང་། བདག་གི་སེམས་སུ། མོས་འདི་ལྟར་
བྱེད་དོན་ནི་ཨ་མའི་བརྩེ་སེམས་ཟེར་བ་ལས་གཉུག་མའི་སེམས་སུ་མངའ་བའི་ཕྲག་དོག་
རེད་ཅེས་ཟེར་ན་འགྲིག་སྙམ།
“ཁྱོད་ད་དུང་ཁོ་ལ་དུང་ངམ།”
“ངས་ཀྱང་མི་ཤེས། ངས་ཁོ་རང་ཕྱིར་འབོད་རྒྱུ་དེ་ཡིན། གལ་སྲིད་ཁོ་རང་ཕྱིར་སླེབས་
བྱུང་ན་ངས་སྔར་བྱས་ལ་རྩད་གཅོད་མི་བྱེད། གང་ལྟར་ཡང་ངེད་ཅག་ལོ་ངོ་བཅུ་བདུན་
རིང་གི་བཟའ་ཟླ་རེད། ངའི་སེམས་རྒྱ་དེ་འདྲའི་དོག་མོ་ཞིག་མིན། ང་རང་སྔར་ནས་
མགོ་འཐོམས་ཡོད། གང་ལྟར་ང་ལ་ཤེས་སུ་མ་བཅུག་ན་ངས་བྱ་བ་འདི་དག་སེམས་ལ་མི་
འཛིན། ཁོ་རང་ནས་འཁྲུལ་སྣང་གི་བརྩེ་དུང་འདི་དག་ལ་ཕྱི་ཐག་མི་རིང་བ་ངེས་པར་དུ་
ཤེས་དགོས། གལ་སྲིད་ཁོ་རང་ད་ལྟ་ཕྱིར་སླེབས་བྱུང་ན་དོན་དག་ཡག་པོ་ཡོང་ཐུབ་པའི་གོ་
སྐབས་ཡོད། གཞན་སུས་ཀྱང་ཤེས་མི་སྲིད།”
སི་ཐི་ལེ་ཁི་ལན་ཏིའི་ལྕམ་མོས་ཁུངས་མེད་འཆལ་གཏམ་དག་འདི་ལྟར་སེམས་ལ་
འཛིན་གྱིན་ཡོད་པ་དེས་བདག་གི་སེམས་པ་ཅུང་འཁྱག་སིབ་བེར་བཏང་། རྒྱུ་མཚན་ནི་
དེའི་དུས་བདག་གིས་ད་དུང་སྐྱེ་བོ་གཞན་གྱི་སྐད་ཆ་ནི་བུད་མེད་དག་གི་འཚོ་བ་ལ་འདི་
འདྲའི་འབྲེལ་བ་ཆེན་པོ་ཞིག་ཡོད་པ་མ་རྟོགས་པའི་རྐྱེན་རེད། བདག་གིས་བལྟས་ན་
སྤྱོད་སྟངས་འདིས་མོ་ཚོའི་བརྩེ་བ་ཟབ་མོ་ལ་ལྷག་བསམ་རྣམ་དག་མེད་པའི་ཡོལ་བ་ཞིག་
འཐེན་སོང་སྙམ།
སི་ཐི་ལེ་ཁི་ལན་ཏི་གནས་འཆའ་ས་ཡུལ་མི་ཚོས་ཤེས་ཡོད། ཁོ་དང་མ་རྐང་མཉམ་
འཇོག་བྱས་པའི་མི་དེས་སི་ཐི་ལེ་ཁི་ལན་ཏིས་དེ་རུ་དངུལ་གསོག་མྱོང་བའི་དངུལ་ཁང་
བརྒྱུད་དེ་ཁོ་ལ་ཁ་ཚིག་རྩུབ་མོའི་འཕྲིན་ཡིག་ཅིག་བསྐུར་ཏེ་ཁོ་རང་གབ་འགྲོ་གབ་འདུག་
བྱས་པའི་ཚུལ་ལ་གཤེ་གཤེ་བཏང་བ་ལ། སི་ཐི་ལེ་ཁི་ལན་ཏིའི་འཕྱ་དགོད་ཀྱི་འཕྲིན་ལན་
ཞིག་ཏུ་མ་རྐང་མཉམ་འཇོག་བྱས་པའི་མི་དེ་ལ་ས་ཆ་གང་ཞིག་ཏུ་ཡོང་ན་རང་ཉིད་རྙེད་
སྲིད་པ་བཤད་ཡོད། དེ་བས་ཁོ་རང་ད་ལྟ་མགྲོན་ཁང་ཞིག་ན་ཡོད་འདུག
“ངས་ས་ཆ་དེ་འདྲ་ཞིག་གོ་མ་མྱོང་།” སི་ཐི་ལེ་ཁི་ལན་ཏིའི་ལྕམ་མོས་བཤད་
རྒྱུར། “ཡིན་ནའང་ཧྥོའུ་ལོའུ་ཏི་མགྲོན་ཁང་འདི་ལ་ཆ་རྒྱུས་ཧ་ཅང་ཆེ། ཁོས་བཤད་ན་
འདིའི་ཁང་རིན་ཧ་ཅང་དཀའ་ཟེར།"
མོའི་གདོང་བ་དམར་པོར་གྱུར། བདག་གིས་ཚོད་དཔག་བྱས་ན། མོའི་བསམ་པར་ད་
ལྟ་རང་ཉིད་ཀྱི་ཁྱོ་ག་རྒྱས་སྤྲོས་ཆེ་བའི་མགྲོན་ཁང་ཞིག་ཏུ་བསྡད་ཡོད་པ་དང་གསོལ་ཁང་
གང་ལེགས་གང་བཟང་དུ་གནས་སྤོར་བཞིན་གསོལ་སྟོན་ལ་རོལ་ཅིང་། ལྷ་ཡུལ་ལྟ་བུའི་
འཚོ་བ་ལ་རོལ་ཏེ་ཉིན་མོར་རྟ་རྒྱུགས་ར་བ་དང་མཚན་མོར་གློག་བརྙན་ཁང་དུ་སྐྱོད་ཀྱིན་
ཡོད་པར་འདོད་པ་རྟོགས་ཐུབ།
“ཁོའི་ལོ་དང་ན་ཚོད་ལ་བལྟས་ན་རྒྱུན་དུ་འདི་ལྟ་བུའི་འཚོ་བ་རོལ་མི་འོས།” མོས་
བཤད་རྒྱུར། “ཁོ་རང་དོན་དངོས་སུ་ལོ་ན་བཞི་བཅུར་སོན་ཡོད། གལ་ཏེ་ལོ་གཞོན་ཞིག་
ཡིན་རྒྱུ་ན་ངས་ད་དུང་གུ་ཡངས་བྱས་ཆོག ཡིན་ནའང་། ཁོའི་ལོ་ཚོད་འདི་ལ་བལྟས་ན་
དངོས་གནས་སྐྱི་གཡའ་བ་ཞིག་རེད། ཁོའི་བྱིས་པ་རྣམས་ཀྱང་དར་མར་གྱུར་ཡོད། ཡང་
གཅིག་བཤད་ན་འདི་ལྟར་བྱས་ན་ཁོའི་ལུས་པོས་ཀྱང་ལྕོགས་ནུས་མིན།”
ཞེ་སྡང་དང་སྡུག་བསྔལ་གཉིས་མོའི་བྱང་ཁོག་ན་དམར་འཛིང་བྱེད་ཀྱིན་ཡོད།
“ཁོ་ལ་འདི་ལྟར་ཤོད། ཁྱིམ་ཚང་གིས་ཁོ་རང་འབོད་ཀྱིན་ཡོད། ཁྱིམ་གྱི་ཡོད་ཚད་
སྔོན་ཆད་དང་ཇི་མ་ཇི་བཞིན་ཡིན། ཡིན་ནའང་ཐམས་ཅད་སྔོན་ཆད་དང་འདྲ་ཡིན་མེད།
ཁོ་མེད་ན་ངས་འཚོ་བ་རོལ་ཐབས་བྲལ། ངས་རང་སྲོག་ལྕེབ་པ་ལས་འོས་མེད། ཁོ་ལ་སྔོན་
ཆད་ཀྱི་ལོ་རྒྱུས་ཁ་བརྡ་བྱོས། ང་ཚོ་ཐུན་མོང་གི་འདས་དོན་ཁ་བརྡ་བྱོས། གལ་སྲིད་བྱིས་པ་
ཚོས་དྲིས་བྱུང་ན་ངས་ཁོ་ཚོ་ལ་ལན་ཇི་ལྟར་འདེབས་དགོས་སམ། ཁོ་རང་ཉིད་ཀྱི་ཁང་པ་
ཁོ་རང་འགྲོ་ཁའི་དེ་དང་ཨ་ན་མ་ན་ཡིན། ཁོའི་ཁང་པས་ཁོ་ལ་ངང་སྒུག་བྱས་ཡོད། ང་ཚོ་
ཚང་མས་ཁོ་ལ་ངང་སྒུག་བྱས་ཡོད།"
ངས་དེ་རུ་ཅི་ཞིག་བཤད་དགོས་པ་ཐམས་ཅད་མོས་ཚིག་འབྲུ་རེ་རེ་བྱས་ཏེ་བདག་
ལ་བསླབས་བྱུང་། ལྷག་པར་དུ་མོས་ད་དུང་སི་ཐི་ལེ་ཁི་ལན་ཏིས་སྐད་ཆ་ཅི་ཞིག་བཤད་
རྒྱུ་ཡིན་པ་ཐམས་ཅད་ཀྱང་རྟོགས་ཏེ་བདག་ལ་ལན་ཇི་ལྟར་འདེབས་དགོས་ཚུལ་
བསླབས་བྱུང་།
“ཁྱོད་ཀྱིས་ཅི་ནུས་གང་ཐུབ་ཀྱིས་ངའི་ཚབ་བྱས་ཏེ་བྱ་བ་འདི་ལེགས་པོར་བསྒྲུབ་ངེས་
སམ།” མོས་སྙིང་རྗེ་རྗེའི་ངང་ནས་བཤད་རྒྱུར། “ངའི་ད་ལྟའི་རྣམ་པ་འདི་ཁོ་ལ་ཤོད།”
མོའི་རེ་བ་ནི་བདག་གིས་བྱེད་ཐབས་ཡོད་དགུ་རྩལ་དུ་སྤྲུགས་ཏེ་ཁོ་ལ་སྙིང་རྗེ་སྐྱེས་
སུ་འཇུག་དགོས་རྒྱུ་ཡིན་པ་དེ་བདག་གིས་རྟོགས་ཐུབ། མོའི་མིག་ཆུ་མཁུར་ཚོས་བརྒྱུད་
དེ་མར་ལ་ལྷུང་། བདག་གི་སེམས་པ་རབ་ཏུ་སྐྱོ་བྱུང་། བདག་སི་ཐི་ལེ་ཁི་ལན་ཏིའི་སྙིང་
རྗེ་བྲལ་ཞིང་གདུག་རྩུབ་ཆེ་བའི་བྱེད་ཐབས་དེར་ཞེ་འཁོན་གཏིང་ནས་ལངས། བདག་
གིས་བྱེད་ཐབས་ཡོད་དགུ་རྩལ་དུ་སྤྲུགས་ཏེ་ཁོ་རང་ཕྱིར་ཁྲིད་འོང་རྒྱུ་མོར་ཁས་ལེན་
བྱས། བདག་ད་ནས་ཉིན་གཅིག་གི་རྗེས་སུ་ལམ་དུ་ཆས་རྒྱུ་དང་བྱ་བ་འདི་ཕུ་ཐག་ཆོད་
པ་ཞིག་མ་བྱས་པར་ཕྱིར་མི་བཟློག་པའི་དམ་བཅའ་བྱས། དུས་དེར་མུན་རུབ་ལ་ཉེ།
བདག་ཅག་གི་སེམས་པ་འཚུབ་དྲགས་ཏེ་ལུས་པོ་ཐང་ཆད་པས་བདག་གིས་མོ་ལ་གྱེས་
བྲལ་ཞུས།

བཅུ་གཅིག་པ།

ལམ་བར་དུ། བདག་ཐེངས་འདིར་པ་ལི་ལ་བཞུད་པའི་ལས་དོན་ལ་བསམ་གཞིགས་
ཞིབ་མོ་བྱས་པས་རང་དབང་མེད་པར་སེམས་སུ་དོགས་གཞི་མང་པོ་སྐྱེས། ད་ལྟ་བདག་
གི་མིག་ལམ་དུ་སི་ཐི་ལེ་ཁི་ལན་ཏིའི་ལྕམ་མོའི་སྐྱོ་སྡུག་གི་རྣམ་པ་དེ་མི་འཆར་བས་ཕལ་
ཆེར་བག་ཕེབས་པའི་སྒོ་ནས་དོན་དག་འདི་ལ་བསམ་བློ་བཏང་ཆོག་ངེས་རེད། བདག་
གིས་སི་ཐི་ལེ་ཁི་ལན་ཏིའི་ལྕམ་མོའི་རྣམ་འགྱུར་ལས་རང་ཚུལ་དང་མི་མཐུན་པའི་དོན་
དག་འགའ་ཞིག་ཤེས་རྟོགས་བྱུང་བས་བདག་ནི་སོམ་ཉིའི་དྲ་རྒྱ་ལ་ཚུད་བྱུང་། མོ་བཀྲ་མི་
ཤིས་པའི་གནས་སུ་ཆགས་ཡོད་མོད། ཡིན་ནའང་། བདག་མོར་སྙིང་རྗེ་སྐྱེས་སུ་འཇུག་
པའི་ཕྱིར་དུ་མོས་རང་ཉིད་བཀྲ་མི་ཤིས་པར་གྱུར་པའི་རྣམ་པ་བསྟན་ཏེ་བདག་ལ་བལྟ་རུ་
བཅུག མོས་ངུ་ཤུམ་ཆེན་པོ་ཞིག་བྱ་རྒྱུའི་རྣམ་པ་མངོན་ཏེ། རྒྱུ་མཚན་ནི་མོས་ལག་ཕྱིས་
ཆུང་ཆུང་མང་པོ་ཞིག་གྲ་སྒྲིག་བྱས་འདུག་པས་སོ། །མོའི་བསམ་བློ་གཏོང་སྟངས་འདི་ལ་
བདག་གིས་ཁས་ལེན་མི་བྱེད་ཀ་མེད་ཡིན་ཀྱང་། ད་ལྟ་ཕྱིར་འདང་ཞིག་བརྒྱབ་ན། མོའི་
མིག་ཆུ་ཡིས་མི་སེམས་འགུགས་ཚད་ཇེ་ཞན་དུ་གྱུར་ཡོད། མོས་རང་གི་ཁྱོ་བོ་ཕྱིར་འབོད་
དོན་ནི་ཁོ་ལ་བརྩེ་དུང་ཆེ་བས་ཡིན་ནམ། ཡང་ན་སྐྱེ་བོ་གཞན་གྱིས་ཡིན་མིན་བཅོ་བརྒྱད་
འཆད་རྒྱུར་འཇིགས་པ་གང་ཡིན་བདག་གིས་དངོས་གནས་རྟོགས་དཀའ་འདུག བདག་ནི
མོའི་བརྩེ་དུང་སྟོར་བའི་སྐྱོ་སྡུག་དྲག་པོ་དེ་ལ་གཏམ་སྙན་ཐོབ་འདོད་ལས་བྱུང་བའི་གནོད་
སྐྱོན་གྱི་སྡུག་བསྔལ་བསྲེས་ཡོད་མེད་ལ་དོགས་པ་ཟ། (འདི་ནི་ལོ་ན་གཞོན་པའི་བདག་ལ་
ཤིན་ཏུ་སྐྱུགས་མེར་བ་ཞིག་རེད) དོགས་པ་འདི་འདྲས་ནི་བདག་དངངས་སྐྲག་སྐྱེས་སུ་བཅུག
དེའི་དུས་ད་དུང་བདག་གིས་མི་གཤིས་ནི་འདི་འདྲའི་འགལ་འདུའི་རང་བཞིན་ཅན་ཞིག་
ཡིན་པར་ཆ་རྒྱུས་མེད་ཅིང་། བདེན་པའི་ཁྲོད་དུ་རྫུན་མ་ག་ཚོད་འདྲེས་པའང་ཤེས་མི་
སྲིད་ལ། ཡ་རབས་ཀྱི་ཁོངས་གསེང་དུ་ཐ་ཤལ་གྱི་ངན་སྤྱོད་ག་འདྲ་སྦས་ཡོད་པའམ། ཡང་
ན་མ་རུངས་གདུག་པའི་ཁྲོད་ནས་ཀུན་སྤྱོད་གྲུང་བོ་རྙེད་ཐུབ་པའི་གནས་ལུགས་ཀྱང་
རྟོགས་མེད།
ཡིན་ནའང་། བདག་ད་ཐེངས་པ་ལི་ལ་བསྐྱོད་པ་འདིར་ཉེན་ཁའི་ཆ་མང་པོ་འདྲེས་
ཡོད། བདག་པ་ལི་དང་ཁད་ཇེ་ཉེ་ཇེ་ཉེར་གྱུར་པ་དང་བསྟུན་ནས་སྙིང་གི་འཕར་རྒྱུན་
ཡང་རིམ་བཞིན་ཇེ་དྲག་ཏུ་གྱུར་བྱུང་། བདག་གིས་ཀྱང་རང་ཉིད་ཟློས་གར་འཁྲབ་སྟོན་པ་
ཞིག་ཡིན་པའི་ལུགས་སུ་བཟུང་བ་སྟེ། བདག་གིས་འཁྲབ་བྱའི་མི་སྣ་ནི། སྐྱེ་བོ་རྣམས་ཀྱིས་
སྙིང་ཁོང་ནས་ཡིད་ཆེས་བྱེད་པའི་གྲོགས་པོ་གང་ཞིག་གིས་ལོག་ལམ་དུ་འཁྱམས་པའི་ཁྱོ་
བོ་ཞིག་ཕྱིར་གུ་ཡངས་ཅན་གྱི་ཆུང་མའི་འཁྲིས་སུ་ཁྲིད་འོང་བ་དེ་ཡིན། དེར་མ་ཟད་རང་
ཡང་འཁྲབ་སྟོན་འདི་ལ་ཧ་ཅང་ཡིད་ཚིམས། བདག་ཕྱི་ཉིན་དགོང་མོ་སླར་ཡང་སི་ཐི་ལེ་
ཁི་ལན་ཏི་འཚོལ་དུ་འགྲོ་རྒྱུར་སེམས་ཐག་བཅད། རྒྱུ་མཚན་ནི་རང་སེམས་ཀྱིས་ཞིབ་མོར་
དཔྱད་ན་དེ་ལྟར་ཡིན་པའི་ཚོར་བ་འབྱུང་བས་ད་གཟོད་ཏག་ཏག་དུས་འདི་གཏན་ཁེལ་བྱས་
པ་ཡིན། གལ་སྲིད་བརྩེ་དུང་བཤད་དེ་སྐྱེ་བོ་ཞིག་གི་སེམས་པ་འགུག་དགོས་ཚེ་གུང་ཚིགས་
ཀྱི་སྔོན་དུ་འགྲུབ་པའི་ཆ་ཤིན་ཏུ་ཉུང་། དེའི་དུས་ཀྱི་ལོ་ཟླའི་ནང་དུ། བདག་གིས་རྒྱུན་དུ་
བསམ་ཡན་གྱི་ངང་ནས་བརྩེ་དུང་གི་ཕྱོགས་ལ་འདང་བརྒྱབ་མོད། ཡིན་ནའང་། དགོང་ཇ་
བཏུང་རྗེས་བདག་ལ་ད་གཟོད་གཉེན་གྱི་བྱ་བ་འགྲུབ་པའི་བདེ་སྐྱིད་ཀྱི་སྟོང་སེམས་འབྱུང་།
བདག་གིས་རང་ཉིད་སྡོད་སའི་འགྲུལ་ཁང་དེ་རུ་མིང་ལ་ཁྲ་ལེ་ཟི•སི་ཐི་ལེ་ཁི་ལན་ཏི་
ཟེར་བའི་མི་ཞིག་གི་སྡོད་གནས་བརྩད་གཅོད་བྱས། ཁོང་ཉིད་སྡོད་ས་དེར་པི་ལེ་ཧྲི་འགྲུལ་
ཁང་ཟེར། བདག་ཤིན་ཏུ་ཡ་མཚན་བྱུང་བ་སྟེ། སྒོ་སྲུང་གིས་བཤད་ན་ས་ཆ་དེ་ལྟ་བུ་ནི་ཐོས་
མ་མྱོང་ཟེར། སི་ཐི་ལེ་ཁི་ལན་ཏིའི་ལྕམ་མོའི་ངག་ལས་ཐོས་པ་ལྟར་ན། འགྲུལ་ཁང་དེ་ནི་
ཧ་ཅང་ཆེ། ཧ་ཅང་རྒྱས་སྤྲོས་ལྡན། ལེ་ཝུའུ་ལི་ལམ་གྱི་རྒྱབ་ཕྱོགས་སུ་གནས་ཟེར། ང་ཚོས་
ལྗོངས་རྒྱུ་ས་ཁྲ་ལས་འཚོལ་བཤེར་བྱས་པ་ན། འགྲུལ་ཁང་འདི་འདྲ་བ་གཅིག་མ་གཏོགས་མི་
འདུག་སྟེ། དེ་ནི་མོ་ན་ལམ་དུ་ཡོད། དེ་ནི་ཕྱུག་པོ་ཚོ་སྡོད་ས་ཞིག་མིན་པར་མ་ཟད། ཐ་ན་མི་
གྲགས་ཅན་གྱི་ས་ཆ་ཞིག་ཀྱང་ཡིན་མི་འདུག བདག་གིས་མགོ་བོ་གཡུག་གཡུག་བྱས།
“འགྲུལ་ཁང་འདི་མིན་ཁོ་ཐག་ཡིན།” བདག་གིས་སྨྲས།
སྒོ་སྲུང་གིས་ཕྲག་པ་གཟེང་གཟེང་ཞིག་བྱེད་བཞིན་ན་རེ། པ་ལི་ན་འདི་གཅིག་པུ་
ལས་མིང་ལ་འདི་ལྟར་བཏགས་པའི་འགྲུལ་ཁང་གཞན་པ་ཞིག་ཡོད་མི་སྲིད་ཟེར། བདག་
གིས་དྲན་བྱུང་། མ་གཞིར་སི་ཐི་ལི་ཁི་ལན་ཏིས་གཞན་གྱིས་ཁོ་རང་གར་འགྲོ་གར་འདུག་
ཤེས་མི་འདོད་པའི་ཆེད་རེད། ཁོང་གིས་ཁོའི་མ་རྐང་མཉམ་རོགས་པ་ལ་ས་གནས་འདི་
བྱིན་པ་དེ་ཡང་ཁོ་ལ་ཀུ་རེ་ཞིག་རྩེས་པ་ཡིན་ངེས་འདུག དོན་དངོས་སུ་ཅི་ཞིག་ཡིན་པ་
མི་ཤེས་མོད། བདག་གིས་ལྐོག་ཏུ་བསམ་བློ་བཏང་ན་འདི་ནི་སི་ཐི་ལེ་ཁི་ལན་ཏིའི་རྩེད་
མོའི་གཤིས་ཀ་དང་ཡོངས་སུ་མཐུན་པ་སྟེ། ཁྲོ་རླངས་འཐུལ་ལུ་ལུ་བྱེད་བཞིན་པའི་མ་རྐང་
མཉམ་རོགས་པ་པ་ལི་གྲོང་ཁྱེར་གྱི་སྲང་ལམ་བཙོག་པོ་ཞིག་གི་འགྲུལ་ཁང་ངན་པ་ཞིག་
ཏུ་ཁྲིད་འོངས་པ་འདི་ལས་གད་མོ་སློང་ཚུལ་ཞིག་ག་ལ་ཡོད། དེ་ལྟ་ལགས་མོད། བདག་དེ་
རུ་ཐེངས་ཅིག་འགྲོ་འདོད་སྐྱེས་བྱུང་། ཕྱི་ཉིན་ཆུ་ཚོད་དྲུག་པའི་སྟེང་བདག་ཤིང་རྟ་འཁོར་
ལོ་ཞིག་ལ་བསྡད་དེ་མོ་ན་སྲང་ལམ་དུ་སོང་། བདག་གིས་སྲང་ལམ་གྱི་ཟུར་ཞིག་ནས་ཤིང་
རྟ་ཕྱིར་མངགས་ཏེ་རྐང་ཐང་ལ་འགྲུལ་ཁང་དུ་འགྲོ་འདོད་སྐྱེས་པས་ཐོག་མར་ཕྱི་རོལ་ལ་
ལྟད་མོ་ཙམ་བལྟས་རྗེས་ད་གཟོད་ནང་དུ་སོང་། སྲང་ལམ་འདིའི་གཡས་གཡོན་གཉིས་སུ་
དབུལ་བོ་རྣམས་ཀྱིས་ཚོང་ཁང་ལས་ཡོད། ལམ་ཕྱེད་ཙམ་ལ་སླེབས་རྗེས། བདག་གཡོན་
ཕྱོགས་སུ་དཀྱོགས། དེ་ནི་པི་ལེ་ཧྲི་འགྲུལ་ཁང་རེད། བདག་ནི་འགྲུལ་ཁང་དཀྱུས་མ་ཞིག་
ཏུ་བསྡད་ཡོད་མོད། ཡིན་ནའང་། འགྲུལ་ཁང་འདི་དང་བསྡུར་ཚེ་དངོས་འབྲེལ་གཞལ་
ཡས་ཁང་ཞིག་རེད། དེ་ནི་རྙིང་ཞིང་རལ་བའི་ཁང་རྩེག་ཆུང་ཆུང་ཞིག་སྟེ། ལོ་ངོ་མང་
པོའི་རིང་དཀར་རག་མ་བྱུགས་པས་དྲི་མས་སྦགས་འདུག ཕན་ཚུན་བསྡུར་ཏེ་བལྟས་ན།
གཞོགས་གཉིས་ཀྱི་ཁང་པ་ནི་གཙང་ཞིང་གྲ་དག སྦགས་བཙོག་ཅན་གྱི་སྒེའུ་ཁུང་རྣམས་
གཞི་ནས་གཏན་ཡོད། ཁྲ་ལེ་ཟི•སི་ཐི་ལེ་ཁི་ལན་ཏི་ཡི་ཡིད་དབང་བཀུགས་ཤིང་ཁོང་གིས་
སྙན་གྲགས་དང་བྱ་བ་མཐའ་དག་སྤངས་ཏེ་མཉམ་དུ་བྲོས་པའི་མཛེས་མ་དེ་ལ་གནས་འདི་
ལྟ་བུ་ཞིག་ཏུ་དགའ་མགུ་དང་། ཁོ་ཚོའི་ནག་ཉེས་ཀྱི་རྒྱས་སྤྲོས་འཚོ་བ་རོལ་ག་ལ་སྲིད།
བདག་ཤིན་ཏུ་ཁྲོས་བྱུང་། བདག་ལ་ལས་འགན་འདི་བཀལ་བ་ནི་མ་གཞིར་རང་ཉིད་རྩེད་
སྤྱད་བྱས་པ་ཁོ་ན་རེད་སྙམ། ཨེན་ཙམ་མིན་ན་བདག་གིས་འདྲི་ཙམ་ཡང་མ་བྱས་པར་ཁ་
ལོ་ཕྱིར་འཁོར་ཏེ་ཡོང་། བདག་དེའི་ནང་དུ་འགྲོ་དོན་ནི་རྗེས་ནས་ཁྲ་ལེ་ཟི•སི་ཐི་ལེ་ཁི་
ལན་ཏིའི་ལྕམ་མོ་ལ་རྩིས་ཡག་པོ་ཞིག་སྤྲོད་ཆེད་དེ། བདག་གིས་རང་ནུས་གང་ཡོད་རྩལ་
དུ་སྤྲུགས་ཏེ་བཙལ་བ་ཡིན་ཞེས་བཤད་པའི་ཆེད་ཡིན།
འགྲུལ་ཁང་གི་སྒོ་ནི་ཚོང་ཁང་ཞིག་གི་འགྲམ་དུ་ཡོད། སྒོ་ཕྱེ་འདུག ནང་དུ་འཛུལ་
མ་ཐག་བྱང་བུ་ཞིག་མཐོང་བ་སྟེ། སྟེང་དུ་རྩིས་ཁང་ཉིས་ཐོག་ན་ཡོད་ཅེས་བྲིས་འདུག
བདག་ཧ་ཅང་དོག་པའི་སྐས་སྒམ་ལ་འཛེགས་ཏེ་སྟེང་དུ་སོང་། ཉིས་ཐོག་ཏུ་ཤེལ་སྒོས་
བཅད་པའི་ཁང་མིག་ཅིག་མཐོང་བྱུང་། དེའི་ནང་དུ་ཅོག་ཙེ་ཞིག་དང་རྐུབ་སྟེགས་གཉིས་
གསུམ་ཙམ་བསྒྲིགས་འདུག ཆོད་ཁང་གི་ཕྱི་རོལ་ཏུ་རྐུབ་སྟེགས་ནར་མོ་ཞིག་བཞག་
འདུག མཚན་མོའི་དུས་སུ་སྒོ་སྲུང་འདི་རུ་ཉལ་བ་ཡིན་ལས་ཆེ། ཉེ་འཁོར་ན་མི་ཞིག་གི་
གྲིབ་གཟུགས་ཙམ་ཡང་མཐོང་དུ་མེད། ཡིན་ནའང་། བདག་གིས་གློག་དྲིལ་གྱི་ལྟེ་མིག་
ཅིག་གི་འོག་ཏུ “ཞལ་ཏ་པ” ཞེས་པའི་ཡིག་འབྲུ་གསུམ་ཡོད་པ་དེ་མཐོང་། བདག་གིས་
གནོན་ཙམ་བྱས་པ་ན་འཕྲལ་དུ་ག་ཤེད་ཅིག་ནས་མི་ཞིག་སླེབས་བྱུང་། དེ་ནི་ལོ་ན་ཤིན་
ཏུ་གཞོན་ཞིང་ལྐོག་ལྐོག་སིད་སིད་བྱེད། གདོང་ཡོངས་སུ་ཡི་ཐང་ཆད་པའི་རྣམ་འགྱུར་
མངོན་ཡོད། དེའི་ལུས་ལ་ཚི་ལེན་ཞིག་གྱོན་ཡོད་པ་དང་། རྐང་པར་ཕྱིང་བའི་འདྲུད་ལྷམ་
ཞིག་དྲུད་དེ་སླེབས་བྱུང་།
བདག་གིས་ཁོ་ལ་སི་ཐི་ལེ་ཁི་ལན་ཏི་གང་དུ་ཡོད་པ་འདྲི་དུས་ཅི་ཡིན་མི་ཤེས་པར་
སྣང་མེད་དུ་བཞག་པའི་རྣམ་པ་ཞིག་མངོན་བཞིན་དྲིས།
“འདི་རུ་སྐུ་ཞབས་སི་ཐི་ལེ་ཁི་ལན་ཏི་ཟེར་བ་ཞིག་བསྡད་ཡོད་དམ།” བདག་
གིས་དྲིས།
“ཁང་མིག་སོ་གཉིས་པ། དྲུག་ཐོག་ན་ཡོད།”
བདག་ཧ་ལས་སོང་། ཏབ་ཅིག་ལ་ལན་ཅི་ཞིག་འདེབས་དགོས་པའང་མ་ཤེས།
“ཁོ་རང་ཁྱིམ་ན་ཡོད་དམ།”
ཞལ་ཏ་པས་རྩིས་ཁང་ནང་གི་བྱང་བུ་ལ་གཅིག་བལྟས་རྗེས། “ཁོང་གི་ལྡེ་མིག་འདི་
ན་མི་འདུག ཡོད་མེད་ཁྱོད་རང་སོང་ལ་ལྟོས” ཟེར།
བདག་གིས་ད་དུང་ཁོ་ལ་དྲི་བ་ཞིག་བཏོན་ན་སྐྱོན་མི་འདུག་སྙམ།
“ལྕམ་མོ་ཡང་འདི་ན་བཞུགས་སམ།”
“སྐུ་ཞབས་ཁོ་ན་ལས་མི་བཞུགས།”
བདག་སྐས་སྒམ་བརྒྱུད་དེ་ཡར་འཛེགས་སྐབས། ཞལ་ཏ་པས་བདག་གི་ཕྱི་ལ་ལྟ་
བཞིན་མིག་མྱུལ་བྱེད། སྐས་སྒམ་དེ་ནི་དོག་ཅིང་མུན་གནག་ལ་རུལ་དྲི་ངན་པ་ཞིག་
འགོག་མེད་དུ་སྣ་ལམ་ལ་འཐུལ་འོངས། སུམ་ཐོག་གི་སྐས་སྒམ་གྱི་སྒོ་ཞིག་ཕྱེ་འདུག བདག་
དེ་རུ་བརྒྱུད་པའི་སྐབས་སུ། མལ་ལྭ་གཡང་ཤམ་བྱས་ཤིང་མགོ་སྐྲ་གཟེངས་པའི་བུད་མེད་
ཅིག་གིས་སྐད་ཆ་ཅི་ཡང་མི་བཤད་པར་བདག་ལ་ཕུར་ཚུགསས་སུ་བལྟས་འདུག མཐར་ང་
རང་དྲུག་ཐོག་ཏུ་སླེབས། ཁང་མིག་སོ་གཉིས་པའི་སྒོ་གླེགས་བརྡུངས། ནང་དུ་གྲག་འགུལ་
ཙམ་བྱུང་། ཁང་པའི་སྒོ་ཧྲག་ག་ཞིག་ཕྱེ་འདུག དུས་དེར་ཁྲ་ལེ་ཟི•སི་ཐི་ལེ་ཁི་ལན་ཏི་
བདག་གི་མིག་ལམ་དུ་མངོན་བྱུང་། ཁོང་གིས་སྐད་ཆ་ཅི་ཡང་མི་བཤད་པར་དེ་རུ་འགྲེང་།
ཕལ་ཆེར་བདག་ནི་སུ་ཞིག་ཡིན་པ་ངོ་ཤེས་པ་ཡིན་སྲིད།
བདག་གིས་རང་མིང་ཁོ་ལ་ཞུས་ཏེ་རང་ཉིད་ལྷོད་ལ་འབབ་ཅི་ཐུབ་བྱས།
“ཁྱོད་ཀྱིས་ང་རང་ངོ་མི་ཤེས་སམ། ད་ལོའི་ཟླ་དྲུག་པར་ང་ཁྱེད་ཚང་ནས་གསོལ་
སྟོན་ལ་རོལ་མྱོང་།"
“ཁྱིམ་ལ་ཤོག” ཁོང་གིས་སྤྲོ་བ་ཆེན་པོའི་སྒོ་ནས “ཁྱོད་ལ་མཇལ་བར་དགའ་སྤྲོ་
སྐྱེས། བཞུགས་གདན་འཇགས” ཟེར།
བདག་ཁྱིམ་དུ་སོང་། འདི་ནི་ཁང་མིག་ཤིན་ཏུ་དོག་པོ་ཞིག་རེད། ཧྥ་རན་སིའི་མི་
རྣམས་ཀྱིས་ལོའུ་ཡེ•ཧྥེ་ལེ་ཕུའུ་ཡི་རྣམ་པ་ཅན་དུ་འབོད་པའི་ཅ་ལག་དག་གིས་ཁེངས་པས་
ནང་དུ་ཁ་ལོ་ཙམ་འཁོར་བར་ཡང་དཀའ་ཚོད་འདུག ཤིང་གི་མལ་ཁྲི་ཆེན་པོ་ཞིག་གི་སྟེང་
དུ་ནང་སྙིང་རྡོག་པོ་རྡོག་པོར་ཆགས་པའི་བྱ་སྤུའི་ཉལ་ཐུལ་ཞིག་གཅུད་ལོག་བྱས་ཡོད། དེ་
བཞིན་ཟས་ཅོག་གོར་མོ་གཅིག་དང་། གོས་སྒམ་གཅིག ཁ་ངོ་འཁྲུད་བྱེད་ཀྱི་སྟེགས་བུ་ཆུང་
ཆུང་གཅིག ད་དུང་རས་དམར་པོས་བཏུམས་ཡོད་པའི་རྐུབ་སྟེགས་སྙི་མོ་གཉིས་བཅས་
འདུག ཅ་ལག་ཐམས་ཅད་རྙིང་ཞིང་ཆག་མེད་པ་གཅིག་ཀྱང་མི་འདུག དེ་བས་དམག་སྤྱི་
མའེ་ཁི་ཨན་ཏི་ལུའུ་ཡིས་ཡིན་མདོག་ཁ་པོས་བཤད་པའི་བག་མེད་རྒྱས་སྤྲོས་ཀྱི་རྣམ་པ་
དེ་འདི་ན་ཟུར་ཙམ་ཡང་མཐོང་མི་ཐུབ། སི་ཐི་ལེ་ཁི་ལན་ཏིས་ཕུང་བོར་སྤུངས་པའི་རྐུབ་
སྟེགས་ཤིག་གི་སྟེང་གི་ལྭ་བ་རྣམས་སར་གཡུགས་རྗེས། བདག་དེ་རུ་ཙོག་པར་སྐུལ།
“ཁྱོད་ཀྱིས་ང་བཙལ་དོན་ཅི་ཡིན་ནམ།” ཁོས་དྲིས་བྱུང་།
ཁང་མིག་ཆུང་ཆུང་འདི་རུ་ཁོ་ནི་བདག་གི་དྲན་འཛིན་གྱི་ཀློང་ལ་ཉར་བའི་ཁོ་རང་
ལས་ད་དུང་གཟུགས་གཞི་ཇེ་ཆེར་གྱུར་ཡོད་པའི་རྣམ་པ་མངོན། ཁོང་གིས་ནོའུ་ཧྥུ་ཁིའི་
རྣམ་པ་ཅན་གྱི་སྟོད་ལྭ་རྙིང་བ་ཞིག་གྱོན་འདུག ཁ་སྤུ་ཉིན་མང་པོ་ཞིག་ལ་བཞར་མེད་
ཚོད་འདུག བདག་གིས་ཁ་སྔོན་ཁོ་རང་མཐོང་བའི་དུས་སུ། ཁ་སྤུ་རྣམས་གཙང་དག་
ཅིག་བཞར་ཡོད། ཡིན་ནའང་། དེའི་དུས་ནི་བཅོས་མའི་བཟོ་ལྟ་ཞིག་འདུག ད་ལྟ་ལུས་པོ་
སྦགས་བཙོག་ཡིན་མོད། འོན་ཀྱང་ཁོའི་སེམས་ཁམས་ཧ་ཅང་ལེགས། བཅོས་པའི་བཟོ་ལྟ་
ཡེ་ནས་མེད། བདག་གིས་གྲ་སྒྲིག་བྱས་ཡོད་པའི་སྐད་ཆ་འདི་ཁོ་ལ་བཤད་དུས་ཁོའི་རྣམ་
འགྱུར་ཇི་འདྲ་ཞིག་སྟོན་ངེས་པ་བདག་གིས་ག་ལ་རྟོགས་ནུས།
“ང་ནི་ཁྱོད་ཀྱི་ཆུང་མའི་མངག་བཀོད་ལྟར་ཁྱོད་རང་འཚོལ་དུ་འོངས་པ་ཡིན།”
“དགོང་ཟས་མ་ཟོས་པའི་ཡར་སྔོན་དུ་ངས་ཕྱི་རོལ་ནས་ཆང་ཞིག་འཐུང་འདོད།
རབ་ཡིན་ན་ངེད་ཅག་མཉམ་དུ་འགྲོ། ཁྱོད་རང་ཁུའུ་ཨའེ་ཆང་འཐུང་རྒྱུར་ཨེ་དགའ།”
“ཉུང་ཙམ་བཏུང་ཆོག”
“དེས་ན་འུ་ཅག་འགྲོ་ཨེ།”
ཁོས་ལི་མོ་གོར་གོར་དེ་མགོ་ལ་གྱོན། ལི་མོ་ཡང་གཞི་ནས་བཀྲུ་དགོས་འདུག
“ང་ཚོས་མཉམ་དུ་ཟ་མ་ཟོས་ཆོག ཁྱོད་ཀྱིས་ང་ལ་ཟས་ཐུན་གཅིག་ཆད་ཡོད་པ་ཤེས་
སུ་ཆུགས།”
“དེ་སྨོས་ཅི་དགོས། ཁྱོད་རང་གཅིག་པུ་ཡིན་ནམ།”
འདི་ལྟའི་དྲི་བ་གལ་ཆེན་ཞིག་བདག་གིས་འདི་ལྟར་དོགས་མེད་ངང་འདྲི་ཐུབ་པ་
བྱུང་བར་བདག་ཡིད་རབ་ཏུ་ཚིམས་བྱུང༌།
“ཨ། ཡིན་ཡ། ངོ་མ་བཤད་ན་ངས་ཉིན་གསུམ་ལ་གཞན་སུ་ལའང་ཁ་བརྡ་ཞིག་མ་
བྱས། ངའི་ཧྥ་རན་སིའི་སྐད་ཆ་དེ་འདྲ་བཟང་རྒྱུ་མེད།”
བདག་སྔོན་ལ་སྐས་སྒམ་ལས་མར་འབབ་སྐབས། བདག་གིས་ཇ་ཁང་གི་བུད་མེད་
དེ་དྲན་བྱུང་། བདག་གིས་མོ་ལ་དོན་དག་ཅི་ཞིག་བྱུང་ཟིན་མིན་ཤེས་འདོད་ཧ་ཅང་ཆེ། ཁོ་
ཚོ་བར་དུ་རྩོད་གཞི་ཞིག་བྱུང་བ་ཡིན་ནམ། ཡང་ན་ཁོའི་བརྩེ་དུང་གི་ངར་ཤུགས་གཞི་
ནས་ཡལ་བ་ཡིན། བདག་གིས་མཐོང་བཞིན་པའི་རྣམ་པ་འདི་ལ་བལྟས་ན། ཁོང་གིས་ལོ་
ངོ་གཅིག་རིང་ལ་གྲ་སྒྲིག་བྱས་པའི་མཇུག་འབྲས་ནི་ཕག་སྣ་རྡོ་ལ་གཏུག་པའི་བླུན་ལས་
ཏེ། པ་ལི་ལ་འོང་རྒྱུ་འདི་ཁོ་ན་ཡིན་ཞེས་སུ་ཞིག་གི་རྣར་འགྲོ། ང་ཚོ་རྐང་པ་བརྒྱབ་སྟེ་ཁི་ལེ་
ཧྲའེ་ལྗོན་བསིལ་ལམ་བརྒྱུད་ཅིང་། ཁའོ་ཧྥེ་ཁང་ཞིག་གིས་ལམ་འགྲམ་ནས་ཅོག་ཙེ་མང་པོ་
བསྟར་ཡོད་པ་དེའི་ཅོག་ཙེ་ཞིག་བདམས་ཏེ་ཙོག

བཅུ་གཉིས་པ།

སྐབས་འདི་ནི་དངོས་གནས་ཁི་ལེ་ཧྲའེ་ལྗོན་བསིལ་ལམ་ཆེས་འཁྲུག་ཆ་དོད་པོའི་
དུས་སྐབས་རེད། གལ་སྲིད་ཉིད་ཀྱི་བསམ་པའི་བཀོད་ཤུགས་ཅུང་ཟད་ལེགས་ན། ཕར་
འགྲོ་ཚུར་འོང་བྱེད་པའི་མི་ཚོགས་ཀྱི་ཁྲོད་ནས་རོ་མན་སི་དཀྱུས་མའི་ནང་གི་མི་སྣ་དག་
མཐོང་ཐུབ། འདི་རུ་ལས་བྱེད་པ་ཆུང་ཆུང་དང་སྐྱེས་མའི་ཚོང་གཉེར་པ་མང་པོ་ཡོད་ཅིང་།
ཡང་པར་ཀྲ་ཁེའི་སྒྲུང་གཏམ་ཁྲོད་དུ་བྱུང་བའི་གནའ་རྫས་དང་མཚུངས་པར་མི་གཤིས་ཀྱི་
ཞན་ཆ་ལ་བརྟེན་ཏེ་ཁེ་བཟང་ཟོས་ཏེ་ཁྱིམ་ཚང་སྐྱོང་བའི་ཚོང་པ་ཕོ་མོ་མང་པོའང་ཡོད། པ་
ལི་ཡི་དབུལ་པོའི་ས་ཁུལ་འགའ་དང་སྲང་ལམ་རྣམས་སུ་མི་ཚོགས་ཀྱི་འདུ་འཛི་འཁྲུགས་
པས་གསོན་ཉམས་རབ་ཏུ་ལྡན་ཞིང་། དེ་ཡིས་ཁྱོད་ཀྱི་ཁྲག་རྒྱུན་འཕྱོ་རུ་བཅུག་སྟེ་དུས་ནམ་
ཡང་ཁྱོད་རང་ལ་བསམ་ཡུལ་ལས་འདས་པའི་ཟློས་གར་ཞིག་འཁྲབ་སྲིད།
“ཁྱོད་རང་པ་ལི་ལ་ཆ་རྒྱུས་ཡོད་དམ་མེད།” བདག་གིས་དྲིས།
“ཆ་རྒྱུས་མེད། ང་ཚོས་གཉེན་གསར་ཟླ་བ་རོལ་དུས་ཐེངས་གཅིག་ཡོང་མྱོང་། དེའི་
རྗེས་སུ་ཐེངས་གཅིག་ལའང་ཡོང་མ་མྱོང་།”
“དེས་ན་ཁྱོད་ཀྱིས་འགྲུལ་ཁང་འདི་ཇི་ལྟར་རྙེད་པ་ཡིན་ནམ།”
“གཞན་གྱིས་འོས་སྦྱོར་བྱས་པ་ཡིན། ངས་རིན་གོང་སླ་མོ་ཞིག་བཙལ་བ་ཡིན།”
ཁུའུ་ཨའེ་ཆང་ཁྱེར་འོངས། ང་ཚོས་མ་ཡིན་ཡིན་ཁུལ་གྱིས་ཀ་རའི་སྟེང་དུ་ཆུ་བླུགས་
ཏེ་བཞུ་རུ་བཅུག
“ངས་ཐད་ཀར་དུ་ཁྱོད་ལ་ང་རང་ཁྱོད་འཚོལ་དུ་ཡོང་དོན་བཤད་འདོད།” བདག་
ཅུང་ཅི་བྱ་གཏོལ་མེད་དུ་གྱུར་ཏེ་སྨྲས།
ཁོང་གི་མིག་ཟུང་འོད་ཀྲིག་ཀྲིག་བྱེད།
“སྔ་རུང་འཕྱི་རུང་སུ་ཞིག་ང་འཚོལ་དུ་འོང་སྲིད་པ་ངས་སྔར་ནས་ཤེས་ཡོད། ཨ་
མེས་ང་ལ་འཕྲིན་ཡིག་མང་པོ་ཞིག་བསྐུར་འདུག"
“དེས་ན་ངས་མ་བཤད་ཀྱང་ཁྱོད་ཀྱིས་ཤེས་ངེས་རེད།”
མོའི་འཕྲིན་ཡིག་ལ་ངས་གཅིག་ཀྱང་མ་བལྟས།”
བདག་གིས་ཐ་མག་རྐང་གཅིག་ལ་མེ་བསྒྲོན། དེ་ནི་རང་ཉིད་ལ་བསམ་བློ་གཏོང་
བའི་དུས་ཚོད་ཅིག་བྱིན་པ་ཡིན། དེའི་དུས་བདག་གིས་དངོས་གནས་རང་ཉིད་ཀྱི་ཕྲག་ཏུ་
བཀལ་བའི་ལས་འགན་འདི་ཇི་ལྟར་མཐའ་འཁྱོལ་དགོས་པ་ཤེས་མི་འདུག བདག་གིས་
གྲ་སྒྲིག་བྱས་པའི་ངོ་མཚར་བའི་ཚིག་འབྲུ་དེ་དག་ནི་ཁི་ལེ་ཧྲའེ་ལྗོན་བསིལ་ལམ་དུ་ཕལ་
ཆེར་བཤད་ཡུལ་བྲལ་བར་གྱུར། གློ་བུར་དུ་སི་ཐི་ལེ་ཁི་ལན་ཏི་ལྷུག་ལྷུག་ངང་བགད་བྱུང་།
“ཁྱོད་ལ་སྤྲད་པའི་བྱ་བ་དེས་ཁྱོད་ཀྱི་མགོ་བོ་ན་རུ་བཅུག་བྱུང་བ་ཨེ་རེད།”
“ཨ། ངས་ཀྱང་མི་ཤེས།”
“ངས་ཁྱོད་ལ་བཤད། ཁྱོད་ཀྱི་ཁོག་པའི་ནང་གི་སྐད་ཆ་རྣམས་གཅིག་ཀྱང་མ་ལུས་པར་
ཤོད། དེའི་རྗེས་འུ་གཉིས་ཀྱིས་དགའ་དགའ་སྐྱིད་སྐྱིད་ངང་མཚན་མོ་བཟང་པོ་ཞིག་རོལ།”
བདག་སོམ་ཉིའི་དྲ་རྒྱར་ཚུད།
“ཁྱོད་ཀྱིས་ཤེས་ཨེ་བྱུང་། ཁྱོད་ཀྱི་ཆུང་མ་སྡུག་བསྔལ་གྱི་རྒྱ་མཚོར་ལྷུང་ཡོད།”
“ཐམས་ཅད་འདའ་ངེས་ཡིན།”
ཁོང་གིས་སྐད་ཆ་འདི་དག་བཤད་སྐབས་ཀྱི་བརྩེ་སེམས་མེད་པའི་རྣམ་པ་དེ་བདག་
གིས་དངོས་གནས་སྨྲ་བརྗོད་ཀྱི་ལམ་ནས་མཚོན་ཐབས་བྲལ། བདག་ནི་ཁོང་གི་སྤྱོད་སྟངས་
འདི་དག་གིས་སེམས་པ་རབ་རིབ་ཏུ་བཏང་། ཡིན་ནའང་། བདག་གིས་རང་ནུས་ཅི་ཡོད་སྒོས་
རང་ཚུལ་འགེབ་སྲུང་བྱས། བདག་གིས་རང་གི་ཨ་ཁུ་ཧང་ལེ་ཡི་སྐད་གདངས་ཤིག་བཀོལ་
བ་སྟེ། ཨ་ཁུ་ཧང་ལེ་ནི་ཡེ་ཤུའི་ཆོས་འཆད་མཁན་ཞིག་ཡིན། ཁོང་གིས་ནམ་རྒྱུན་ཉེ་འབྲེལ་
ཚོས་རྗེས་སྣོན་ཆོས་འཆད་མཁན་གཞོན་པའི་མཐུན་ཚོགས་ལ་ཞལ་འདེབས་འབུལ་བར་ཞུ་
འབུལ་བྱེད་སྐབས་གཞི་ནས་སྐད་གདངས་འདི་བཀོལ་བ་ཡིན།
ངས་སྐད་ཆ་བཤད་སྐབས་ཁྱོད་དང་སྐད་ཆ་བསྐོར་ནས་མི་འཆད། ཁྱོད་ཀྱིས་
སེམས་ལ་འཛིན་མི་རུང་།”
ཁོ་རང་དགོད་བཞིན་མགོ་བོ་གཡུག་གཡུག་བྱེད།
“ཁྱོད་ཀྱིས་མོ་ལ་འདི་ལྟར་བྱེད་སྲོལ་ཡོད་དམ།”
“ག་ལ་ཡོད།”
“ཁྱོད་རང་མོ་ལ་ཡི་མི་རང་ས་གང་ཡོད་དམ།”
“མེད།”
“དེས་ན་ཁྱེད་གཉིས་གཉེན་སྒྲིག་བྱས་ཏེ་ལོ་ངོ་བཅུ་བདུན་འགྱངས་ཡོད། ཁྱོད་རང་
མོ་དང་འདི་ལྟར་ཁ་འཕྲལ་བ་དེར་གནས་ལུགས་ཅི་ཡང་མེད་པ་ཡིན་ནམ།”
“གནས་ལུགས་ཅི་ཡང་མེད།”
བདག་ཤིན་ཏུ་ཡ་མཚན་སྐྱེས་ཏེ་ཁོ་ལ་ཅིག་བལྟས། གང་ལྟར་བདག་གིས་ཅི་ཞིག་
བཤད་ཀྱང་ཐམས་ཅད་ཁོང་གིས་ཁ་སེམས་གཉིས་མེད་ཀྱིས་ངོས་ལེན་བྱེད་པས་བདག་
གིས་ཅི་ཞིག་བྱེད་དགོས་པའང་མི་ཤེས་པར་གྱུར། ཁོང་གིས་བདག་གི་གནས་ཚུལ་འདི་སྔར་
བས་ཀྱང་རྙོག་འཛིང་དུ་བཏང་། དེ་ནི་ཤིན་ཏུ་དགོད་བྲོ་བ་ཞིག་མ་ཡིན་ནམ། མ་གཞིར་
བདག་གིས་ལུང་རིགས་ཀྱིས་ཕྱུག་པའི་སྐད་ཆས་ཁོ་རང་ཕམ་དུ་འཇུག ཁོ་རང་ལ་སེམས་
འགུལ་ཐེབས་སུ་འཇུག ཁོ་ལ་ཁ་ཏ་བྱ། བསླབ་བྱ་གནང་། ཁོ་ལ་གནས་ལུགས་འཆད། གལ་
སྲིད་གལ་ལ་ཐུག་ན་ཁོ་ལ་ཁ་རྡུང་གཏོང་བ་དང་། ཁོ་ལ་ཁོང་ཁྲོ་བསྟན་ཏེ་ཁྲེལ་དགོད་ཟུར་
ཟ་ཡིད་ཚིམས་པ་ཞིག་བྱེད། ཡིན་ནའང་། གལ་སྲིད་ཉེས་ཅན་གྱིས་རང་ཉེས་ཡོངས་སུ་ཁས་
ལེན་པར་བྱེད་ན་བསླབ་བྱ་གནང་མཁན་གྱིས་ད་དུང་ཅི་ཞིག་བྱེད་དགོས་སམ། བདག་ནི་
སྐྱེ་བོ་འདི་དག་གི་རིགས་ལ་ཉམས་མྱོང་ཅི་ཡང་མེད་དེ། རྒྱུ་མཚན་ནི་གལ་སྲིད་བདག་གིས་
ནག་ཉེས་ཤིག་བཟོས་པའི་དབང་དུ་བཏང་ན་གཏན་ནས་ཁས་ལེན་མི་སྲིད།
“ཁྱོད་ལ་ད་དུང་འཆད་རྒྱུ་ཅི་ཞིག་ཡོད་དམ།” སི་ཐི་ལེ་ཁི་ལན་ཏིས་བཤད།
བདག་གིས་ཁ་ཞིག་གཅུས་ཏེ་ཁོ་ལ་མ་རངས་པའི་ཉམས་བསྟན།
“འཆད་རྒྱུ་ཅི་ཡང་མེད། ཐ་ན་ཁྱོད་ཀྱིས་ཀྱང་ངོས་ལེན་བྱས་ཟིན་ན་ང་ལ་བཤད་རྒྱུ་
ཅི་ཡང་མེད་པ་འདྲ།”
“ངས་བལྟས་ནའང་དེ་འདྲ་ཡིན་སྲིད།”
བདག་གིས་ཐེངས་འདིའི་ལས་འགན་སྒྲུབ་ཚུལ་དེ་སྤྱང་གྲུང་མི་འཛོམས་པས་ཅུང་
ཟད་ཁོང་ཁྲོ་ལངས་བྱུང་བ་འདྲ།
“གཞན་ཅི་ཡང་བཤད་པ་མིན། ཁྱོད་ཀྱིས་ཐ་ན་དོང་ཙེ་ཙམ་ཡང་ཤུལ་དུ་མ་བཞག་
པར་རང་གི་ཆུང་མ་གཡུགས་སྲོལ་ག་ལ་ཡོད།”
“ཅི་ལ་མེད་དམ། ”
“མོས་རང་ཁ་ཇི་ལྟར་གསོའམ།”
ངས་མོ་ལོ་ངོ་བཅུ་བདུན་ལ་གསོས། མོས་ཀྱང་རྣམ་པ་དེ་བརྗེས་ཏེ་རང་གིས་རང་
ཉིད་ཀྱི་ཁ་གསོས་ན་ཅི་ལ་མི་ཆོག་གམ།”
“མོས་ཁ་མི་སོས།
“མོས་ཚོད་ལྟ་ཞིག་བྱས་ཆོག”
བདག་གིས་ད་དུང་རྩོད་གླེང་མང་པོ་ཞིག་བྱས་ཆོག བུད་མེད་དེའི་དཔལ་འབྱོར་ཡོང་
སྒོ་དང་། གཉེན་སྒྲིག་བྱས་རྗེས་སྐྱེས་པས་རང་བཞིན་གྱིས་འཁུར་དགོས་པའི་འོས་འགན།
ད་དུང་གནས་ལུགས་མང་པོ་ཞིག་ཡོད་མོད། དེ་དག་ཐམས་ཅད་ལས་ཆེས་གལ་ཆེ་བ་
གཅིག་ལས་མེད།
“ ཁྱོད་ནི་མོ་ལ་བརྩེ་དུང་ཡོད་དམ།”
“བརྩེ་དུང་སྤུ་ཙམ་ཡང་མེད།” ཁོས་ལན་བཏབ་བྱུང་།
ཕྱོགས་གང་ཞིག་ནས་བལྟས་ཀྱང་རུང་། འདི་དག་ནི་ཐལ་དྲགས་ཤིང་གཟབ་ནན་གྱི་
དོན་དག་རྐྱང་རྐྱང་རེད། ཡིན་ནའང་། ཁོའི་གཞན་ལ་སྡུག་བསྔལ་བྱུང་ན་སྙིང་དགའ་བ་དང་
ངོ་ཚ་ཁྲེལ་འདས་ཀྱི་རྩི་འདྲེས་པའི་སྐད་ཆ་དེར་དགོད་ཁ་མི་འཆོར་བའི་ཆེད་དུ་བདག་གིས་
མ་མགལ་ལ་སོ་འཆང་བ་ཡིན། བདག་གིས་ཡང་དང་ཡང་དུ་རང་ལ་ཁོ་ནི་སྐྱེ་བོ་གདུག་རྩུབ་
ཅན་ཞིག་ཡིན་པ་དྲན་སྐུལ་བྱས། སྐབས་དེར་བདག་དངོས་གནས་ཁོང་ཁྲོ་ལངས་བྱུང༌།
ཁྱོད་ཀྱི་ཕ་རོ་མ་རོ། ཁྱོད་ཀྱིས་རང་ཉིད་ཀྱི་བྱིས་པ་ལ་འདང་རྒྱག་དགོས་ཨང་། ཁོ་
ཚོས་ཁྱོད་ཀྱི་དགོངས་པ་དང་འགལ་བའི་བྱ་བ་ཅི་ཡང་བསྒྲུབས་མེད། ཁོ་ཚོས་རང་ཉིད་ཀྱི་
འདོད་འདུན་ལྟར་འཇིག་རྟེན་འདིར་འོངས་པ་ག་ལ་ཡིན། གལ་སྲིད་ཁྱོད་ཀྱིས་ཁྱིམ་ཚང་
འདི་འདི་ལྟར་བློས་བཏང་ན། ཁོ་ཚོ་སྲང་ལམ་དུ་སྤྲང་པ་ལས་འོས་ཅི་ཡང་མེད།”
“ཁོ་ཚོས་ལོ་ངོ་མང་པོ་ཞིག་ལ་བདེ་སྐྱིད་ཀྱི་འཚོ་བ་རོལ། བྱིས་པ་མང་པོ་ཞིག་གིས་
འདི་འདྲའི་བདེ་སྐྱིད་ཀྱི་འཚོ་བ་ཞིག་རོལ་མ་མྱོང་། ཡང་གཅིག་བཤད་ན། ཁོ་ཚོའི་ཁ་གསོ་
མཁན་ཡོད། གལ་ལ་ཐུག་དུས་མའེ་ཁི་ཨན་ཏི་ལུའུ་བཟའ་ཟླ་གཉིས་ཀྱིས་ཁོ་ཚོ་སློབ་གྲྭར་
སྐྱེལ་སྲིད།”
“ཡིན་ནའང་། ཁྱོད་ཀྱིས་ཁོ་ཚོ་ལ་སྙིང་མི་རྗེའམ། ཁྱོད་ཀྱི་བྱིས་པ་གཉིས་ནི་ཇི་
འདྲའི་སྙིང་དུ་སྡུག་པ་ཞིག་རེད་ཨང་། ཁྱོད་ཀྱི་བཤད་ཚུལ་ཡིན་ན། ཁྱོད་ཀྱིས་ཁོ་ཚོ་དང་
འབྲེལ་བ་གཅོད་ཟེར་བ་ཡིན་ནམ།”
“བྱིས་པ་ཆུང་དུས་ངས་ངོ་མ་ཁོ་ཚོ་ལ་སྙིང་རྗེ། ཡིན་ནའང་། ད་ལྟ་བྱིས་པ་རྣམས་
ལག་ཆགས་ཟིན་པས། ང་རང་ཁོ་ཚོ་ལ་དེ་འདྲའི་བརྩེ་བ་ལྷག་པོ་མི་འདུག”
“ཁྱོད་ལ་དངོས་གནས་མི་གཤིས་མི་འདུག"
“ངས་བལྟས་ནའང་དེ་འདྲ་རེད།”
“ཁྱོད་ངོ་མི་ཚའམ།"
“ང་ངོ་མི་ཚ།”
བདག་གིས་ཡང་བསྐྱར་བྱེད་ཐབས་གཞན་ཞིག་བཀོལ་འདོད་བྱུང་།
ཚང་མས་ཁྱོད་ནི་མི་གཤིས་བྲལ་བའི་མི་ངན་ཞིག་ཏུ་འདོད་བཞིན་ཡོད།”
“ཚང་མས་ཅི་ཞིག་འདོད་ན་འདོད་དུ་ཆུགས།”
ཡོད་ཚད་ཀྱིས་ཁྱོད་ལ་སུན་པོ་བྱེད། མཐོང་ཆུང་བྱེད། ཁྱོད་ཀྱིས་འདི་དག་ཐམས་
ཅད་ལ་ཇི་མི་སྙམ་མམ།”
“ཇི་མི་སྙམ།”
ཁོའི་ཤིན་ཏུ་ཐུང་བའི་དྲིས་ལན་དེ་དག་གིས་བདག་གི་དྲི་བ(བདག་གི་དྲི་བར་གནས་
ལུགས་ཡོད་ནའང)དེ་དག་ལ་གནས་ལུགས་ཅི་ཡང་མེད་པའི་བཟོ་ལྟ་ཞིག་མངོན་པར་བྱས་
སོང་། བདག་གིས་དུས་ཚོད་སྐར་མ་འགའ་ཙམ་ལ་བསམ་བློ་བཏང་།
“གལ་སྲིད་མི་ཞིག་ལ་རང་གི་ཉེ་འབྲེལ་དང་གྲོགས་པོ་ཚོས་ཀྱང་སྡིགས་མོ་བྱེད་ན།
ཁོ་རང་ད་དུང་ལུས་བདེ་སེམས་སྐྱིད་ཀྱི་སྒོ་ནས་འཚོ་བ་སྐྱིད་པོ་ཞིག་རོལ་ཐུབ་མིན་དེར་
ང་རང་དོགས་པ་སྐྱེ་བཞིན་འདུག ཁྱོད་རང་དངོས་གནས་ཚུལ་འདི་ལ་ཉམས་སྣང་ཅི་ཡང་
མེད་དམ། སུ་ལའང་ཁྲེལ་བློ་ཙམ་མེད་མི་སྲིད། ནམ་ཞིག་གི་ཚེ་ཁྱོད་ལ་ལས་རྒྱུ་འབྲས་ཀྱི་
རྣམ་སྨིན་འཁོར་སྲིད། གལ་སྲིད་ཁྱོད་ཀྱི་ཆུང་མ་འདས་པའི་དབང་དུ་བཏང་ན། ཁྱོད་ལ་
འགྱོད་པ་སྤུ་ཙམ་ཡང་མེད་དམ།”
ཁོང་གིས་བདག་གི་དྲི་བ་ལ་ལན་མ་བཏབ་པས་བདག་གིས་ཅུང་ཟད་སྒུག་བཞིན་
ཁོས་ཁ་གྲག་མིན་ལ་བལྟས། མཇུག་མཐར་བདག་གིས་ལྷིང་འཇགས་ཀྱི་རྣམ་པ་འདི་མི་
གཏོར་ཀ་མེད་བྱུང་།
“ཁྱོད་ལ་བཤད་རྒྱུ་ཅི་ཞིག་ཡོད་དམ།”
“ང་ལ་བཤད་རྒྱུ་ཞིག་ཡོད་པ་ནི། ཁྱོད་ནི་བླུན་པོ་ལུག་ལྟ་བུ་ཞིག་རེད།”
“ཇི་ལྟར་བཤད་ཀྱང་། བཅའ་ཁྲིམས་ཀྱིས་བཙན་གྱིས་ཁྱོད་ལ་རང་གི་ཆུང་མ་དང་
བུ་ཕྲུག་སྐྱོང་དུ་འཇུག་ངེས་ཡིན།” བདག་ཁོང་ཁྲོ་ལང་བཞིན་ཕྱིར་རྒོལ་ལན་དུ “ངས་
བལྟས་ན་བཅའ་ཁྲིམས་ཀྱིས་ཁོ་ཚོ་ལ་སྲུང་སྐྱོབ་བྱེད་ངེས་ཡིན” ཞེས་བཤད།
“བཅའ་ཁྲིམས་ཀྱིས་བྱེ་མ་བཙགས་ཏེ་སྣུམ་འདོན་ཐུབ་བམ། ང་ལ་སྒོར་མོ་མེད། ད་
ལྟ་ལག་ཏུ་དབྱིན་སྒོར་བརྒྱ་ཙམ་ལས་མེད།”
བདག་སྔར་བས་ཀྱང་མགོ་འཐོམས་བྱུང་། ཡིན་ནའང་། ཁོ་རང་སྡོད་སའི་འགྲུལ་ཁང་
ལ་བལྟས་ན། ཁོའི་དཔལ་འབྱོར་གྱི་གནས་ཚུལ་ཧ་ཅང་ཐབས་རྡུགས་ཤིག་ཡིན་པ་སྨོས་
མི་དགོས།
“སྒོར་དེ་དག་བཀོལ་ཚར་རྗེས་ཅི་ཞིག་བྱའམ།"
“བཙལ་དགོས།”
ཁོ་རང་ཧ་ཅང་བབ་ཆགས་ཡིན། མིག་ཟུང་ལས་ཐོག་མཐའ་བར་གསུམ་དུ་འཛུམ་
འོད་ཅིག་འཁྱུག་བཞིན་ཡོད་པས། དེ་ལས་ལྡོག་སྟེ་བདག་གིས་གླེན་རྟགས་ཚ་པོའི་བླུན་
བཤད་མང་པོ་ཞིག་བྱས་པའི་ཉམས་སྣང་སྟེར། བདག་ཅུང་ཟད་ལ་ཁ་རོག་གེར་བསྡད་དེ་
སྐད་ཆ་རྗེས་མ་ཇི་ལྟར་འཆད་རྒྱུར་བསམ་བློ་བཏང་། ཡིན་ནའང་། ཐེངས་འདིར་ཁོས་སྔོན་
ལ་ཁ་གྲག་བྱུང་།
“ཨ་མེས་ཅི་ལ་སླར་གཉེན་སྒྲིག་མི་བྱེད་དམ། མོ་ད་དུང་ལོ་ན་ཆེ་རྒྱུ་མེད། མོའི་
ལུས་སྟེང་ན་ད་དུང་སྐྱེས་པ་འགུགས་པའི་མཛངས་ཆོས་མང་པོ་ཡོད། ངས་ད་དུང་མོ་
ནི་མཛངས་མ་ཞིག་ཡིན་ཞེས་གཞན་ལ་མཚམས་སྦྱོར་བྱས་ཆོག གལ་སྲིད་མོས་ང་དང་
གཉེན་འཐོར་བྱེད་འདོད་ན། གཉེན་འཐོར་གྱི་ཆ་རྐྱེན་ཐད་ངས་མོའི་འདོད་བློ་དང་མཐུན་
པ་ཞིག་ཡོངས་སུ་རྫུན་བཟོ་བྱས་ཆོག”
ད་ལྟ་ནི་བདག་བཞད་གད་བྱེད་པའི་དུས་ལ་སླེབས་བྱུང་། ཁོ་གཡོ་སྒྱུ་ཧ་ཅང་ཆེ། འོན་
ཀྱང་འདི་ནི་ཁོའི་དམིགས་ཡུལ་ངོ་མ་ཡིན་པས་སུ་ལའང་གསང་བ་བྱེད་ཐབས་བྲལ། རྒྱུ་
རྐྱེན་གང་ཞིག་གི་དབང་གིས་ཁོ་རང་བུད་མེད་གཞན་ཞིག་དང་མཉམ་དུ་ལྐོག་འབྲོས་
བརྒྱབ་པ་ངེས་པར་དུ་གསང་དགོས་པས་ད་གཟོད་སྔོན་འགོག་གི་བྱེད་ཐབས་འདི་དག་
སྤྱད་དེ་བུད་མེད་དེ་གཞན་ཞིག་ཏུ་སྦས་པ་ཡིན་ངེས། བདག་གིས་ཚིག་ཐག་གཙང་བཅད་
ཀྱི་སྒོ་ནས་བཤད་རྒྱུར།
“ཁྱོད་ཀྱི་ཆུང་མས་བཤད་ན། ཁྱོད་ཀྱིས་བྱེད་ཐབས་ཇི་འདྲ་ཞིག་བཀོལ་ཡང་མོ་ནི་
ཁྱོད་དང་གཉེན་མི་འཐོར་བ་མོས་སེམས་ཐག་བཅད་ཟིན་ཟེར། ངས་བལྟས་ན་ཁྱོད་ཀྱིས་དེ་
ལ་རེ་བ་མ་བྱེད།”
ཁོ་རང་ཤིན་ཏུ་ཧ་ལས་པའི་ངང་ནས་བདག་ལ་ཕུར་ཚུགས་སུ་བལྟས་བྱུང་། དེ་ནི་
ཕལ་ཆེར་ཁོས་སྒྲོབ་ཉམས་བསྟན་པ་མིན་ལས་ཆེ། འཛུམ་མདངས་དེ་ཁོའི་ཁའི་གྲུ་ཟུར་
ནས་མི་སྣང་བར་གྱུར་ཅིང་། ཤིན་ཏུ་གཟབ་ནན་གྱི་སྒོ་ནས་བཤད་རྒྱུར།
“ཡིན་ནའང་། སྙིང་ཉེ་བའི་གྲོགས་པོ་ལགས། མོས་ཇི་ལྟར་བྱེད་ཀྱང་ཆོག གཉེན་
འཐོར་ཡང་རུང་། མི་འཐོར་ཡང་ཆོག དེ་དག་ནི་ང་ལ་མཚོན་ན་འབྲེལ་མེད་དོན་གཞན་
རྐྱང་རྐྱང་ཡིན” ཟེར།
བདག་བགད་བྱུང་།
“འོ། དེ་འདྲ་ཡིན་ནམ། ཁྱོད་ཀྱིས་ང་ཚོ་བླུན་པོ་ལུག་གི་ས་ལ་མ་འཇོག ང་ཚོས་
སྟབས་འགྲིག་སྟེ་ཁྱོད་ཀྱིས་བུད་མེད་ཅིག་ཁྲིད་དེ་བྲོས་པ་ཤེས་ཡོད།”
ཁོ་རང་ཅུང་ཟད་ལ་ཧད་དེ་ལུས། རེ་ཞིག་ནས་གད་མོ་བགད་བྱུང་། ཁོང་གི་དགོད་སྒྲ་
ཧ་ཅང་མཐོ་བས་ཐ་ན་གམ་གྱི་མི་ཚོ་ཡང་ཡ་མཚན་སྐྱེས་ཏེ་མགོ་བོ་དཀྱོགས་ནས་ལྟ་ཞིང་།
ལྷག་པར་དུ་མི་འགའ་ཁོ་དང་མཉམ་དུ་བགད་བྱུང་།
“ངས་བལྟས་ན་འདི་ལ་དགོད་རྒྱུ་ཅི་ཡང་མི་འདུག”
“སྙིང་རྗེ་འོས་པའི་ཨ་མེ་ལགས།” ཁོ་རང་འཛུམ་དམུལ་དམུལ་བྱེད་བཞིན་སྨྲས།
དེ་དང་བསྟུན་ནས་ཁོང་གི་འཛུམ་མདངས་དེ་མཐོང་ཆུང་གི་ཉམས་ཤིག་ཏུ་གྱུར།
“བུད་མེད་ཀྱི་སེམས་རྒྱ་ལ་དངོས་གནས་སྙིང་རེ་རྗེ། བརྩེ་དུང་། དེ་ཚོས་བརྩེ་དུང་
ལས་ཅི་ཡང་མི་ཤེས། དེ་ཚོའི་སེམས་སུ་སྐྱེས་པ་ཞིག་དེ་ཚོ་དང་ཁ་གྱེས་ཚེ་དེ་ལ་སེམས་པ་
ཆགས་ས་གཞན་ཞིག་ཡོད་པར་འདོད་ཡོད། ཁྱོད་ཀྱིས་ང་ནི་དེ་འདྲའི་གླེན་པ་ཞིག་རེད་
འདོད་དམ། ངས་ད་དུང་རང་གིས་སྔོན་ཆད་བུད་མེད་ལ་བསྒྲུབས་མྱོང་བའི་བྱ་བ་དེ་ཡང་
བསྐྱར་བསྒྲུབ་བམ།”
“ཁྱོད་ཀྱིས་བཤད་ན་ཁྱོད་རང་བུད་མེད་ཅིག་གི་ཆེད་དུ་རང་གི་ཆུང་མ་དང་ཁ་གྱེས་
པ་མིན་ཟེར་རམ། "
“ག་ལ་ཡིན།”
“ཁྱོད་ཀྱིས་མནའ་བསྐྱལ་ཐུབ་བམ།”
བདག་གིས་ཁོང་ལ་རེ་བ་འདི་འདྲ་ཞིག་ཅི་ལ་བཏོན་པ་རང་གིས་ཀྱང་བཤད་དཀའ།
འདྲི་ཚིག་དེ་འདྲི་སྐབས་བདག་གིས་བསམ་བློ་ཅི་ཡང་བཏང་མེད།
“ངས་མནའ་བསྐྱལ་ཐུབ།”
“དེས་ན་དོན་དངོས་སུ་ཁྱོད་རང་མོ་དང་འབྲལ་དོན་ཅི་ཞིག་ཡིན་ནམ།”
“ངས་རི་མོ་འབྲི་དགོས།”
བདག་གིས་སྐད་ཅིག་ཐང་ཅིག་ཡུད་ཙམ་ལ་ཁོ་ལ་ཅེར་བསྡད། བདག་གིས་དངོས་
གནས་རྟོགས་མི་ནུས། ཕལ་ཆེར་སྐྱེས་པ་འདི་སྨྱོས་པ་ཡིན་ལས་ཆེ། ཀློག་པ་པོས་ངེས་
དགོས་པ་ཞིག་ནི། དེའི་དུས་བདག་ད་དུང་ལོ་ན་གཞོན་པས་བདག་གིས་ཁོ་རང་ནི་རྒན་པ་
ཞིག་ཡིན་པར་བསམ་པ་རེད། བདག་ནི་ཧ་ལས་ཤིང་ཧང་སང་བ་ལས་གཞན་སེམས་སུ་ཅི་
ཡང་འཆར་མ་བྱུང་།
“ཡིན་ནའང་། ཁྱོད་རང་ད་ལྟ་ལོ་ན་བཞི་བཅུར་སོན་འདུག”
“བཞི་བཅུར་སོན་ཡོད་པས་ངས་ད་གཟོད་དེ་ལྟར་འདོད་པ་ཡིན། གལ་སྲིད་ད་ལྟ་ད་
དུང་མགོ་མ་བརྩམས་ན་རྗེས་ནས་འཕྱིས་ངེས་ཡིན།”
“ཁྱོད་ཀྱིས་སྔོན་ཆད་རི་མོ་བྲིས་ཨེ་མྱོང་།”
“ང་རང་ཆུང་དུས་སུ་རི་མོ་པ་ཞིག་བྱེད་འདོད་ཡོད་མོད། ཡིན་ནའང་། ངའི་ཨ་ཕས་
ང་རང་ལ་ཚོང་བྱེད་དུ་བཅུག རྒྱུ་མཚན་ནི་ཁོང་གིས་སྒྱུ་རྩལ་གྱི་བྱ་བ་ལས་ན་སྒོར་མོ་ལེན་
མི་ཐུབ་སྙམ། ལོ་ངོ་གཅིག་གི་ཡར་སྔོན་ལ་ངས་རི་མོ་འབྲི་མགོ་བརྩམས། ན་ནིང་ནས་
བཟུང་སྟེ་ངས་མཚན་མོའི་སློབ་གྲྭ་ནས་སློབ་སྦྱོང་བྱས་མྱོང་།”
“སི་ཐི་ལེ་ཁི་ལན་ཏིའི་ལྕམ་མོས་ཁྱོད་ཀྱིས་སྤྲོ་ཚོགས་ཁང་ནས་ཏག་སེ་རྩེད་པར་
འདོད་པའི་དུས་ཚོད་དེ་དག་ལ་མ་གཞིར་ཁྱོད་སློབ་ཁྲིད་ལ་ཞུགས་པ་ཡིན་ནམ།”
“ཡིན།”
“ཁྱོད་ཀྱིས་དོན་དག་དེ་མོ་ལ་མི་བཤད་པའི་རྒྱུ་མཚན་ཅི་ཡིན་ནམ།”
“ངས་དོན་དག་དེ་མོས་མ་ཤེས་ན་འགྲིག་སྙམ།”
“ཁྱོད་ཀྱིས་འབྲི་ཤེས་སམ། "
“ད་དུང་མི་ཤེས། ཡིན་ནའང་། ཕྱིས་སུ་ངས་ཤེས་ངེས་ཡིན། རྒྱུ་མཚན་འདིའི་དབང་
གིས་ང་པ་ལི་ལ་འོངས་པ་ཡིན། ལོན་ཏོན་ནས་བསྡད་ན་ང་རང་ལ་མཁོ་བའི་དངོས་པོ་དེ་
འཐོབ་མི་ཐུབ། གཅིག་བྱས་ན་ས་ཆ་འདི་རུ་འཐོབ་ཐུབ་ངེས་ཡིན།”
“ཁྱོད་ཀྱི་ལོ་ཚོད་འདིར་སླེབས་དུས་ད་གཟོད་རི་མོ་བསླབ་ན་སློབ་ཐུབ་བམ། སྤྱིར་
བཏང་དུ་ལོ་བཅོ་བརྒྱད་ལ་སོན་པ་ནས་སློབ་པ་ཡིན།”
“གལ་སྲིད་ངས་ལོ་བཅོ་བརྒྱད་ནས་བཟུང་སྟེ་བསླབ་པ་ཡིན་ཕྱིན། ད་ལྟ་ལས་
མགྱོགས་པོར་ཤེས་ཐུབ་ངེས་ཡིན།"
“ཁྱོད་ཀྱིས་ཇི་ལྟར་རང་ཉིད་ལ་རི་མོ་འབྲི་བའི་ཤེས་རབ་ལྡན་འདོད་པ་ཡིན་ནམ།”
ཁོས་བདག་གི་དྲི་བ་ལ་འཕྲལ་དུ་ལན་མ་བཏབ། ཁོང་གི་མིག་འོད་ནི་ཕར་འགྲོ་ཚུར་
འོང་བྱེད་པའི་མི་ཚོགས་ཀྱི་སྟེང་དུ་འཁྱུགས། ཡིན་ནའང་། ཁོས་མི་ཚོགས་ཀྱི་རྣམ་པ་ཅི་
ཡང་མཐོང་མེད་པ་འདྲ། མཇུག་མཐར་ཁོས་ལན་བཏབ་བྱུང་། དེ་ནི་བདག་གི་དྲི་བ་ལ་
འབྲེལ་བ་ཅི་ཡང་མེད།
“ངས་ངེས་པར་དུ་རི་མོ་འབྲི་དགོས།”
“ཁྱོད་ཀྱིས་ལས་དབང་ལ་སྐྱབས་རེ་བཞིན་པ་ཡིན་ནམ།”
སྐབས་དེར་ཁོའི་མིག་འོད་ཕྱིར་བདག་གི་སྟེང་དུ་འཁྱུགས་བྱུང་། མིག་འོད་ལ་
དམིགས་བསལ་གྱི་འོད་མདངས་ཤིག་འཁྱུད་པས་བདག་དོགས་མི་བདེ་བར་བཏང་བྱུང་།
“ཁྱོད་ལོ་ག་ཚོད་ཡིན་ནམ། ཉེར་གསུམ" 
ཁོང་གི་དྲི་བ་དེ་ནི་ངེད་ཅག་གིས་དཔྱོད་གླེང་བྱེད་པའི་གནད་དོན་དང་འབྲེལ་བ་
སྤུ་ཙམ་ཡང་མེད། གལ་སྲིད་བདག་གིས་ལས་དབང་ལ་སྐྱབས་རེ་སྟེ་བྱ་བ་ཞིག་སྒྲུབ་པའི་
དབང་དུ་བཏང་ན། དེ་ནི་ཧ་ཅང་ལུགས་དང་མཐུན་པ་ཞིག་ཡིན། ཡིན་ནའང་། ཁོང་གི་
གཞོན་པའི་གནས་སྐབས་ནི་སྔར་ནས་རྫོགས་ཟིན། ཁོང་རང་གོ་ས་ངེས་ཅན་ཡོད་པའི་
དངུལ་འཛིན་བར་ཁེ་པ་ཞིག་ནི་ཡིན། ཁོང་ལ་ཆུང་མ་ཡོད། བྱིས་པ་ཡང་གཉིས་ཡོད། དེ
བས་བདག་ལ་མཚོན་ན་ལུགས་དང་མཐུན་པའི་བགྲོད་ལམ་དེ་ཁོང་ལ་མཚོན་ན་ལུགས་
དང་མི་མཐུན་པ་ཞིག་ཏུ་གྱུར་ཡོད། ཡིན་ནའང་། བདག་གིས་ཅི་ནས་ཀྱང་ཁོང་ལ་དྲང་
གཞག་ཅིག་ཡོང་བ་བྱེད་དགོས་འདུག
“རེད་ལགས། དོན་དག་ཁྱད་པར་ཅན་མི་འབྱུང་བའི་གདེང་སུ་ལའང་མེད་པས་
ཁྱོད་རང་རི་མོ་པ་ཆེན་པོ་ཞིག་ཏུ་འགྱུར་ཡང་སྲིད་མོད། ཡིན་ནའང་། ཁྱོད་ཀྱིས་ངེས་པར་
དུ་ཁས་ལེན་དགོས་པ་ཞིག་ནི་འདི་ནི་བརྒྱ་ལམ་ན་གཅིག་རེ་ཙམ་ཡང་འབྱུང་དཀའ། གལ་
སྲིད་ཕྱི་ནས་ཁྱོད་ཀྱིས་རང་གིས་བྱས་པའི་བྱ་བ་འདི་མགོ་ཉོག་ལུང་པ་གང་དུ་གྱུར་པ་ངེས་
པར་ཁས་ལེན་དགོས་པ་བྱུང་ན། དེའི་དུས་འགྱོད་ཀྱང་འཕྱིས་ངེས་ཡིན།”
“ངས་ངེས་པར་དུ་རི་མོ་འབྲི་དགོས།”
“གལ་སྲིད་ཁྱོད་རང་རབ་ནའང་རི་མོ་པ་ཐ་མ་ཞིག་ལས་མི་འགྱུར་ན། ཁྱོད་ཀྱིས་
ད་དུང་ཡོད་ཚད་ནས་ཡོད་ཚད་བློས་བཏང་བ་འདི་ལ་སྙིང་བོ་ཡོད་དོ་སྙམ་མམ། ཇི་ལྟར་
བཤད་ཀྱང་། ལས་རིགས་གཞན་དག་ན་གལ་སྲིད་ཁྱོད་ཀྱི་ཡོན་ཏན་གྱི་ཁྱད་པར་མངོན་
གསལ་མིན་ཡང་དེ་ལ་འབྲེལ་བ་ཆེན་པོ་མེད་དེ། འོས་འཚམ་ཞིག་ཡིན་ཚེ་ཁྱོད་ཀྱིས་དེ་ལ་
བརྟེན་ནས་ཉི་མ་འཁྱོལ་ཐུབ། ཡིན་ནའང་། སྒྱུ་རྩལ་པ་ཞིག་བྱེད་ན་དེ་ལས་ལྡོག་པ་ཡིན།”
“ཁྱོད་ཀྱི་ཕ་རོ་མ་རོ། ཁྱོད་ནི་དངོས་གནས་བླུན་རྒན་ཞིག་རེད།” ཁོས་བཤད།
“ཁྱོད་ཀྱིས་དེ་ལྟར་སྨྲས་དགོས་དོན་ངས་གཏན་ནས་མི་ཤེས། ཡང་ན་ངས་ཆེས་
མངོན་སུམ་དུ་གྱུར་པའི་གནས་ལུགས་ཐམས་ཅད་བཤད་སོང་བས་ངས་བླུན་ལས་བྱེད་
ཅེས་ཟེར་བ་མ་གཏོགས་གཞན་ཅི་ཡང་མིན།”
“ངས་ཁྱོད་ལ་བཤད། ངས་ངེས་པར་དུ་རི་མོ་འབྲི་དགོས། ངས་རང་གིས་རང་ཉིད་
ཚོད་འཛིན་བྱེད་མི་ནུས། དཔེར་ན་མི་ཞིག་ཆུས་ཁྱེར་དུས་དེ་ཉིད་ལ་རྐྱལ་རྩལ་ཡོད་ཀྱང་
ཆོག་མེད་ཀྱང་རུང་དེ་ནི་གཙོ་བོ་མ་རེད། ཆེས་གཙོ་བོ་ནི་འཕག་འཚག་བརྒྱབ་སྟེ་ཆུ་ལས་
ཐར་དགོས། དེ་མིན་འཆི་བ་ལས་འོས་མེད།”
ཁོའི་སྐད་ཆ་ལས་བརྩེ་བའི་ཆ་ཞིག་མངོན་བྱུང་བས་བདག་ནི་རང་དབང་མེད་པར་
ཁོང་ལ་སེམས་འགུལ་ཐེབས་སོང་། བདག་ལ་ཁོང་གི་ལུས་གསེང་ནས་སྟོབས་ཤུགས་ཆེན་
པོ་ཞིག་རྣམ་པར་རྒྱས་བཞིན་པའི་སྣང་བ་བྱུང་། དེ་ཡི་ཤུགས་ཀྱིས་ཡོད་ཚད་རྨེག་མེད་དུ་
བཅོམ་ཞིང་། ཐ་ན་ཁོང་གི་བསམ་བློ་ལའང་ཁ་ལོ་བསྒྱུར་ཏེ་ཁོ་རང་དེ་ཡི་འཁོར་དུ་རྣམ་པར་
ཚུད་འདུག་པའི་སྣང་བ་བྱུང་། ཚུལ་དེ་བདག་གིས་དངོས་གནས་རྟོགས་ཐབས་བྲལ། ཁོང་
རང་དངོས་གནས་གདོན་གྱིས་བརླམས་པ་དང་འདྲ་བས་ན་འཕྲལ་མ་མྱུར་དུ་གདོན་འདྲེ་
དེས་ཁོང་རང་ཤ་ཉོག་རུས་ཉོག་བྱེད་སྲིད། ཡིན་ནའང་། ཕྱི་ཚུལ་ནས་བལྟས་ན་ཁོང་རང་
ཧ་ཅང་རྒྱུན་ལྡན་ཡིན། བདག་གིས་ཁོང་ལ་ཕུར་ཚུགས་སུ་བལྟས། ཁོང་ལ་དོགས་མི་བདེ་
བའི་ཉམས་སྣང་ཅི་ཡང་མེད། ཁོང་རང་གནས་དེ་རུ་ཙོག་ཅིང་། ལུས་ལ་ཐེད་ཅིང་རལ་བའི་
ནོའུ་དྷུ་ཁིའི་རྣམ་པ་ཅན་གྱི་སྟོད་ལྭ་ཞིག་དང་། མགོ་ལ་སྔར་ནས་གད་སྙིགས་སུ་འདོར་རན་
པའི་ལི་མོ་ཞིག་གྱོན་འདུག དེ་བས་སྐྱེ་བོ་ཆ་རྒྱུས་བྲལ་བ་ཞིག་གིས་བལྟས་ན་ཁོང་རང་ལ་
མི་ཇི་འདྲ་ཞིག་གི་ལྟ་ཚུལ་འཛིན་སྲིད་པ་བདག་གིས་དངོས་གནས་རྟོགས་མི་ཐུབ། ཁོང་
གི་དོར་མའི་འཁོབས་ཧ་ཅང་ཆེ་བས་སྒྱེ་མོ་གཉིས་དང་མཚུངས། ལག་པ་བཀྲུས་མེད། མ་
ནེའི་འོག་ཧྲིལ་བོར་ཁ་སྤུ་སེར་པོས་ཁེབས་འདུག གདོང་གི་མིག་གཉིས་ཆུང་། རྣ་བ་ཆེན་
པོ་དེ་གཟེངས་སུ་ཐོན་ཡོད། གདོང་ལ་གླེན་ཞད་ཅིག་དང་རྩུབ་སྤྱོད་ཅིག་ཤར་འདུག ཁོའི་
ཁ་ཧ་ཅང་ཆེ། ཁ་ཤ་མཐུག་པོ་དེས་མི་རྣམས་ལ་ཁོ་རང་ཆགས་སྲེད་ཅན་ཞིག་ཡིན་པའི་སྣང་
བ་སྟེར། མིན་མིན། བདག་གིས་ཁོ་རང་ནི་མི་ཇི་འདྲ་ཞིག་ཡིན་པ་དངོས་གནས་བརྡར་ཤ་
གཅོད་ཐབས་བྲལ།
“ཁྱོད་རང་ཁྱོད་ཀྱི་ཆུང་མའི་རྩིབ་ལ་མི་འགྲོའམ།" མཇུག་མཐར་བདག་གིས་ཁ་གྲག
“གཏན་ནས་མི་འགྲོ།”
“མོས་བྱུང་ཟིན་པའི་དོན་དག་འདི་དག་ཡོངས་སུ་བརྗེད་དུ་བཅུག་སྟེ། ཡོངས་རྫོགས་
སླར་ཡང་མགོ་བརྩམ་ཆོག མོ་ཚིག་ཟུར་ཙམ་ཡང་མི་གླེང་རྒྱུར་འཐད་པ་ཡིན་ཞེས་ཟེར།”
“མོར་གཏོར་མ་བཟའ་རུ་ཆུགས།”
“གཞན་གྱིས་ཁྱོད་ནི་ཁྱི་ཞིག་ལའང་མི་དོ་ཞེས་བཤད་པར་ཁྱོད་རང་ཉམ་མི་ངའམ།
ཁྱོད་ཀྱི་ཆུང་མ་དང་བྱིས་པ་སྲང་ལམ་དུ་སྤྲང་པར་ཁྱོད་ཉམ་མི་ངའམ།”
“ཉམ་ཅུང་ཟད་ཀྱང་མི་ང་།”
བདག་ཏབ་ཅིག་ལ་ཁ་རོག་གེར་བསྡད། དེ་ནི་བདག་གིས་གཤམ་དུ་བརྗོད་རྒྱུའི་ཚིག་
དེ་དག་ལ་རྣོ་དབབ་པའི་ཕྱིར་ཡིན། བདག་གིས་བསམ་གཟས་ཏེ་ཚིག་འབྲུ་རེ་རེ་བཞིན་ཁ་
ནས་གཅིག་གཅིག་བྱས་ཏེ་ཤེད་ཀྱིས་བཤད།
“ཁྱོད་ནི་རྔ་མ་མེད་པའི་ཁྱི་ཞིག་རེད།"
“ད་རེད། ཁྱོད་ཀྱིས་རང་གི་ཁོག་ཏུ་བཅུག་པའི་སྐད་ཆ་རྣམས་བཤད་ཟིན། ད་ལྟ་ངེད་
གཉིས་དགོང་ཟས་བཟའ་རུ་སོང་ཆོག”

བཅུ་གསུམ་པ།

བདག་གིས་བལྟས་ན། ཆེས་ལུགས་དང་མཐུན་པའི་བྱེད་ཐབས་ཤིག་ནི་ཁོང་གི་གདན་
ཞུ་དང་ལེན་མི་བྱ་རྒྱུ་དེ་རེད། དེ་བཞིན་དུ་རང་སེམས་སུ་ཉར་བའི་ཁོང་ཁྲོ་དེ་ཕྱི་ལ་ཐེངས་
གཅིག་ངོམ་འོས་པ་རེད། དེ་ལྟར་བྱས་ན་གལ་སྲིད་རང་ཉིད་ཕྱིར་སོང་སྟེ་ཁོ་ཚོ་ལ་སྐྱེ་བོ་
ཐ་ཤལ་དེས་བདག་དགོང་ཟས་ལ་གདན་འདྲེན་ཞུས་ཀྱང་བདག་གིས་ཚིག་ཐག་བཅད་དེ་
ཁས་མ་བླངས་ཞེས་བཤད་ན། མ་མཐའ་ཡང་དམག་སྤྱི་མའེ་ཁི་ཨན་ཏི་ལུའུ་ཡིས་བདག་
ལ་ལྟ་ཚུལ་ལེགས་པོ་འཛིན་ངེས་ཡིན། ཡིན་ནའང་། བདག་ལ་ཟློས་གར་འདི་འཁྲབ་པའི་
འཁྲབ་རྩལ་དེ་འདྲ་མེད་ལ། དེ་བཞིན་དུ་ཟློས་གར་འདི་འདྲ་མུ་མཐུད་དུ་འཁྲབ་མི་རུང་།
དེ་ཡིས་བདག་གིས་བརྗིད་ཆགས་ཆེ་མདོག་གི་སྒྲོབ་ཉམས་ཤིག་བསྟན་རྒྱུ་དེར་བར་ཆད་
བཟོ་བ་རེད། ཡང་གཅིག་བཤད་ན། བདག་གི་ཟློས་གར་དེས་སི་ཐི་ལེ་ཁི་ལན་ཏི་ལ་ཉམས་
སྣང་ཅི་ཡང་སྟེར་མི་ནུས་པ་བདག་གིས་ཤེས་ཐུབ། དེ་བས་ན་བདག་གིས་ལྷག་པར་དུ་ཁོང་
གི་རེ་ཞུ་སློག་པའི་སྐད་ཆ་ཞིག་ཁ་ནས་འབུད་དཀའ་ངེས་རེད། དེ་ནི་ད་གཟོད་སྙན་ངག་པ་
དང་དམ་པའི་སློབ་མ་ཚོར་རང་ཉིད་ཀྱི་འབད་བརྩོན་ལ་བརྟེན་ཏེ་ལ་ཆའི་གཞུང་ལམ་དུ་
ཆུ་གཏོར་ཏེ་ལུག་མཉེ་མེ་ཏོག་གསོ་བའི་ཡིད་ཆེས་ཡོད་པ་རེད།
བདག་གིས་ཆང་རིན་རྩིས་བརྒྱབ་རྗེས། ཁོ་དང་ལྷན་དུ་རིན་གོང་སླ་མོའི་ཟ་ཁང་ཞིག་
ཏུ་སོང་། ངེད་གཉིས་ཀྱིས་འགྲུལ་པས་འཚང་ཁ་ཤིག་ཤིག་བྱེད་བཞིན་པའི་ཟ་ཁང་འདི་
ནས་དགའ་དགའ་སྤྲོ་སྤྲོའི་ངང་དགོང་ཟས་ཐེངས་གཅིག་རོལ། ངེད་གཉིས་ཀར་ཡི་ག་ཧ་
ཅང་ཆེ། བདག་ནི་ལོ་ན་གཞོན་པའི་རྐྱེན་དང་ཁོ་རང་ནི་ངོ་ཚ་རྒྱུ་མེད་པའི་རྐྱེན་རེད། དེའི་
རྗེས་སུ་ངེད་གཉིས་ཨར་ཁང་ཞིག་ཏུ་ཕྱིན་ཏེ་ཁའོ་ཧྥེ་དང་སིལ་ཆང་ལ་རོལ།
བདག་པ་ལི་ལ་འོངས་པའི་དོན་དག་གི་སྐོར་ནས་བདག་གིས་བཤད་དགོས་པ་མཐའ་
དག་བཤད་ཟིན། གང་ལྟར་བདག་གི་སེམས་སུ་དོན་དག་འདི་བར་ལམ་སྐེད་ལམ་ནས་
འདི་ལྟར་བསྐྱུར་ན་སི་ཐི་ལེ་ཁི་ལན་ཏིའི་ལྕམ་མོ་ལ་ངོ་ལོག་པའི་རྣམ་པ་ཞིག་འཆར་འོངས་
ཀྱང་། ངོ་མ་བཤད་ན་ད་ལྟ་བདག་ལ་སི་ཐི་ལེ་ཁི་ལན་ཏིའི་ཅི་ཡང་མི་སྨྲ་བའི་བརྟུལ་ཞུགས་
འདི་ལ་འཇབ་རྒོལ་བྱེད་པའི་ནུས་པ་གཏན་ནས་མི་འདུག བྱ་བ་གཅིག་ཞུམ་པ་མེད་པར་
ཐེངས་གསུམ་ལ་ཡང་དང་བསྐྱར་དུ་སྒྲུབ་ཐུབ་པའི་ནུས་པ་ཅན་ནི་འཇིག་རྟེན་ན་བུད་མེད་
རྣམས་ལས་གཞན་སུ་ཞིག་ཡོད། བདག་གིས་རང་ཉིད་ལ་གུ་ཡངས་ཀྱི་ཚུལ་དུ། སི་ཐི་ལེ་
ཁི་ལན་ཏིའི་སེམས་པ་ལ་རྟོག་ཞིབ་ཅིག་བྱས་ནའང་རང་ཉིད་ལ་མཚོན་ན་ཤིན་ཏུ་དགོས་
གལ་ཆེ་བ་ཞིག་རེད་སྙམ། ཡང་གཅིག་ཞུས་ན། བདག་ནི་བྱ་བ་འདི་ལ་དགའ་མོས་ཆེན་པོ་
ཡོད་མོད། ཡིན་ནའང་། འདི་ནི་ཆེས་སླ་བའི་བྱ་བ་ཞིག་གཏན་ནས་མིན། རྒྱུ་མཚན་ནི་སི་
ཐི་ལེ་ཁི་ལན་ཏི་ནི་ཁ་བདེ་ལྕེ་བདེ་ཞིག་མིན་པའི་ཕྱིར་རོ། ། ཁོང་གི་ཁ་ནས་སྐད་ཆ་ལེགས་
པོ་ཞིག་འཁྱོངས་མི་འདུག སྐད་ཆ་ནི་ཁོ་རང་ཉིད་ཀྱི་སེམས་ཁམས་མཚོན་པའི་ལག་ཆ་
དང་ཡེ་མི་མཚུངས། ཁོས་སྐད་ཆ་བཤད་དུས་སྐྱེ་བོ་རྣམས་ཀྱིས་སྔར་ནས་མི་བརྗོད་པའི་
ཚིག་རོ་རྙིང་པ་དང་། གྲོང་ཚིག་བཙོག་པོ། དེ་བཞིན་དུ་གསལ་བོ་མིན་པའི་ལག་བརྡ་ལ་
བརྟེན་ཏེ་ད་གཟོད་རང་སེམས་ཀྱི་བརྗོད་བྱ་སྟོན་པ་ཡིན། གང་ལྟར་ཁོང་གིས་དོན་སྙིང་ཅན་
གྱི་སྐད་ཆ་ཡག་པོ་ཞིག་མི་འཁྱོངས་ནའང་། ཁོང་གི་གཤིས་ཀ་རུ་གཞན་དང་མི་མཚུངས་
པའི་ཁྱད་ཆོས་ཤིག་ཡོད་པ་དེས་ཁོང་རང་དམན་སར་ཅུང་ཙམ་ཡང་བཀོད་མེད། ཡང་ན་དེ་
ནི་ཁོང་ཉིད་ལྷག་བསམ་རྣམ་དག་ཅིག་ཡིན་པའི་རྐྱེན་ཡིན་སྲིད། ཁོང་རང་ཐོག་དང་པོར་
པ་ལི(ངས་ཁོ་དང་ཁོའི་ཆུང་མ་གཉིས་གཉེན་གསར་ཟླ་བ་རོལ་ཏུ་འོངས་པ་དེ་རྩིས་པ་མིན) ལ་ཡོང་
དུས་འདི་འདྲའི་དགའ་བ་ཞིག་སྐྱེས་མེད་པ་འདྲ་སྟེ། ཁོང་ལ་མཚོན་ན་ཡ་མཚན་སྐྱེས་
འོས་པའི་སྣང་ཚུལ་དེ་དག་གིས་ཁོང་ལ་ཡ་མཚན་ཅི་ཡང་སྦྱིན་མ་ནུས། བདག་པ་ལི་ལ་
མ་མཐའ་ཡང་ཐེངས་བརྒྱ་ཕྲག་ཙམ་ལ་ཡོང་མྱོང་། ཡིན་ནའང་། ཐེངས་རེ་རེར་སེམས་སུ་
དགའ་བ་བརྒྱ་འགྱུར་ཞིག་སྐྱེས་འོངས་པ་དང་། པ་ལིའི་སྲང་ལམ་བརྒྱུད་དུས་ག་དུས་ཡིན་
ཡང་ངོ་མཚར་བའི་བྱ་བ་ཞིག་ལ་འཕྲད་སྲིད་སྙམ་པའི་རྟོག་པ་འཆར། སི་ཐི་ལེ་ཁི་ལན་ཏི་
ནི་དེ་ལྟ་མ་ཡིན་པར་ཐོག་མཐའ་བར་གསུམ་དུ་ཉམས་སྣང་ཅི་ཡང་མེད། ད་ལྟ་ཕྱིར་འདང་
ཞིག་བརྒྱབ་ན། དེའི་དུས་ཁོའི་མཐོང་སྣང་ལ་ཅི་ཡང་འཆར་བཞིན་མེད་པ་སྟེ། འཕྲུལ་སྣང་
ཆེན་པོ་ཞིག་གིས་ཁོའི་སེམས་ཁམས་དཀྲུག་བཞིན་ཡོད་པས་སོ། །
དུས་དེར་བསམ་ཡུལ་ལས་འདས་པའི་དོན་དག་ཅིག་བྱུང་སོང་། ཨར་ཁང་དུ་སྨད་
ཚོང་མ་འགའ་ཡོད་པ་ལས་ལ་ལ་སྐྱེས་པ་ཚོ་དང་མཉམ་དུ་ཡོད། འགའ་ཞིག་རང་ཉིད་ཁེར་
རྐྱང་དུ་སྡོད། ངེད་གཉིས་ཟ་ཁང་དུ་སླེབས་ཏེ་ཅུང་མ་འགོར་བར་དེ་དག་ཁྲོད་ཀྱི་གཅིག་
གིས་ངེད་གཉིས་ལ་ཟུར་མདའ་འཕེན་བཞིན་པ་བདག་གིས་ཚོར་བྱུང་། མོའི་མིག་མདངས་
དང་སི་ཐི་ལེ་ཁི་ལན་ཏིའི་མིག་མདངས་གཉིས་ལྷན་དུ་འཕྲད་པའི་སྐབས་དེར་མོས་ཁོང་
ལ་འཛུམ་ཞིག་བསྟན། བདག་གིས་བལྟས་ན་སི་ཐི་ལེ་ཁི་ལན་ཏིས་གཞི་ནས་མོ་ལ་མཉམ་
འཇོག་བྱས་མི་འདུག ཅུང་ཟད་ནས་མོ་ཨར་ཁང་ལས་གྱེས་ཏེ་ཕྱི་རུ་སོང་། ཡིན་ནའང་
ཅུང་མ་འགོར་བར་སླར་ཡང་ཕྱིར་ནང་དུ་འཛུལ་བྱུང་། མོ་ངེད་གཉིས་ཀྱི་འདུག་སྟེགས་ཀྱི་
འགྲམ་བརྒྱུད་དུས་མོས་ཤིན་ཏུ་གུས་པའི་ངང་ནས་ངེད་གཉིས་ལ་མོ་ལ་བཏུང་རྒྱུ་ཅི་ཞིག་
ཉོ་བར་བསྐུལ་བྱུང་། མོ་ཙོག་བྱུང་། བདག་གིས་མོ་ལ་ཁ་བརྡ་བྱེད་མགོ་བརྩམས། ཡིན་
ནའང་། མོའི་དམིགས་ཡུལ་ནི་དོན་དངོས་སུ་སི་ཐི་ལེ་ཁི་ལན་ཏི་རེད། བདག་གིས་མོ་ལ་
ཁོས་ཧྥ་རན་སིའི་སྐད་ཆ་མང་པོ་བཤད་མི་ཤེས་ཞེས་བཤད། མོས་ཚོད་བགམ་གྱི་ཚུལ་དུ་
ཁོང་ལ་སྐད་ཆ་འགའ་བཤད། དེ་དག་ལས་ཕྱེད་ཀ་ལག་བརྡ་ཡིན་ཞིང་། ཕྱེད་ཀ་ནི་ཕྱི་རྒྱལ་
གྱིས་བཤད་པའི་ཧྥ་རན་སིའི་སྐད་ཆ་འདྲེས་མ་དེ་ཡིན། ཅི་ཡིན་ཆ་མི་འཚལ་མོད། མོས་
འདི་ལྟར་བཤད་ན་ཁོང་གིས་གོ་ཐུབ་པར་སྙམ་ཞིང་། མོས་ཀྱང་དབྱིན་སྐད་འགའ་བཤད་
ཤེས། སྐད་ཆ་ལ་ལ་མོས་ཧྥ་རན་སིའི་སྐད་ཆ་ཁོ་ནས་བཤད་དེ་བདག་ལ་ལོ་ཙཱ་བྱེད་པར་
བསྐུལ་ཞིང་། ད་དུང་རྣ་བ་གཏད་དེ་བདག་ལ་ཅི་ཞིག་བཤད་ཀྱིན་འདུག་ཅེས་འདྲི།
ཐི་ལེ་ཁི་ལན་ཏིའི་བྱ་སྤྱོད་ཧ་ཅང་ལེགས་པར་མ་ཟད། ད་དུང་འདི་ནི་དགོད་བྲོ་བའི་བྱ་བ་
ཞིག་ཡིན་པར་སྙམ་གྱིན་ཡོད། ཡིན་ནའང་། མོ་མིག་ནང་དུའང་འཇོག་གིན་མེད་པ་ཤིན་
ཏུ་མངོན་གསལ་རེད།
“ངས་བལྟས་ན་ཁྱོད་ཀྱིས་མོའི་སེམས་པ་བཀུག་སོང་།” བདག་དགོད་བཞིན་
དུ་བཤད།
“ངས་རང་གི་ཡིད་ཚིམས་སོང་སྙམ་གྱིན་མེད།”
གལ་སྲིད་བདག་ཁོང་གི་ཁ་མལ་དེ་རུ་ཡོད་པའི་དབང་དུ་བཏང་ན། བདག་ནི་ཅི་
བྱེད་འདི་བྱེད་མེད་པ་ཞིག་ཏུ་འགྱུར་བ་ལས་ཁོང་ལྟར་བློ་བདེ་བག་གཡེང་གི་སྒོ་ནས་སྡོད་
མི་ཚུགས། བུད་མེད་དེའི་མིག་གཉིས་ལ་འཛུམ་མདངས་འཁྱུགས་ཤིང་། མཆུ་སྒྲོས་ཀྱི་
པདྨོ་ཡིད་དུ་འོང་། མོ་ལོ་ན་ཤིན་ཏུ་གཞོན། དེ་བས་སི་ཐི་ལེ་ཁི་ལན་ཏིའི་ལུས་སྟེང་ནས་
མོ་འགུགས་པའི་འགུག་ཤུགས་ཅི་ཞིག་ཡོད་དམ་སྙམ་བཞིན་བདག་ཡ་མཚན་སྐྱེས་སོང་།
མོས་རང་ཉིད་ཀྱི་རེ་བ་རྣམས་ཅུང་ཟད་ཀྱང་གསང་བ་བྱེད་མི་འདོད་པར་བདག་ལ། མོས་
བཤད་པའི་སྐད་ཆ་རྣམས་གཅིག་གཅིག་གཉིས་གཉིས་བྱས་ཏེ་ལོ་ཙཱ་བྱོས་ཟེར།
“མོས་ཁྱོད་ཀྱིས་མོ་ཡུལ་ལ་ཁྲིད་རོགས་ཟེར།”
“ང་ལ་བུད་མེད་དགོས་དོན་མེད།” ཁོང་གིས་བཤད།
བདག་གིས་ཅི་ནུས་གང་ཐུབ་ཀྱིས་ཁོང་གི་སྐད་ཆའི་ནང་དོན་བསྒྱུར་བ་སྟེ། འདི་ལྟར་
མི་འདོད་པའི་ལན་འདེབས་པ་ནི་གཞན་ལ་བརྩི་བཀུར་མེད་པའི་མཚོན་རྟགས་རེད་སྙམ་
བཞིན་གསལ་བཤད་ཀྱི་ཚུལ་དུ། ཁོ་ལ་སྒོར་མོ་མེད་པས་ད་གཟོད་ཁྲིད་མ་འདོད་པ་རེད་
ཅེས་བཤད།
“ཡིན་ནའང་། ང་ཁོང་རང་ལ་དགའ་འདུག” མོས་བཤད་རྒྱུར། “ཁོང་ལ་བརྩེ་དུང་
གི་ཆེད་ཡིན་ཞེས་ཤོད” ཟེར།
བདག་གིས་མོའི་སྐད་ཆ་དེ་ལོ་ཙཱ་བྱས་པ་ན། སི་ཐི་ལེ་ཁི་ལན་ཏིས་རང་དབང་མེད་
པར་ཕྲག་པ་གཟེང་གཟེང་བྱས།
“མོ་མར་སོང་ཞེས་ཤོད།” ཁོང་གིས་བཤད།
ཁོང་གི་ངོ་མདོག་ལ་བལྟས་ན་ཁོང་གི་སྐད་ཆའི་ནང་དོན་གསལ་བོར་ཤེས་སྲིད་པས།
བུ་མོ་དེས་མགོ་བོ་ཕྱི་ལ་གཅིག་དགྱེ། ཕལ་ཆེར་དམར་རྩི་བྱུགས་པའི་གདོང་བ་ཡང་དམར་
པོར་གྱུར་ཡོད་པ་ཁོ་ཐག་བཅད་ཆོག མོ་ཡར་ལངས།
“སྐུ་ཞབས་འདིས་གཞན་ལ་བརྩི་བཀུར་ཞུ་མི་ཤེས།” མོས་བཤད།
མོ་ཨར་ཁང་ལས་གྱེས་ཏེ་ཕྱི་ལ་ཕྱིན། བདག་ལ་ཁོང་ཁྲོ་ཞིག་སྐྱེས་བྱུང་།
“ཁྱོད་ཀྱིས་མོ་ལ་འདི་ལྟར་བརྙས་བཅོས་བྱེད་དགོས་དོན་ཅི་ཡིན།” བདག་གིས་
བཤད་རྒྱུར། “གང་ལྟར་ཡང་མོས་འདི་ལྟར་བྱེད་པ་ནི་ཁྱོད་ལ་མཐོང་ཆེན་བྱས་པ་རེད།”
“དོན་དག་འདིའི་རིགས་ལ་བདག་ཞེ་མེར་འདུག” ཁོ་རང་ལ་ཧ་ལས་པའི་ཉམས་
སྣང་ཅི་ཡང་མེད་པར་བཤད་བྱུང་།
བདག་ཧ་ལས་པའི་ངང་ནས་ཁོ་ལ་ཡུན་རིང་ཙམ་ལ་ཅེར་བསྡད། ཁོང་གི་གདོང་ལ་
དངོས་གནས་གདུག་རྩུབ་ཀྱི་རྣམ་པ་ཞིག་ཤར་འདུག འདི་ནི་རྩུབ་སྤྱོད་དང་འདོད་སྲེད་
འདྲེས་པའི་གདོང་བ་ཞིག་རེད། བདག་གིས་ཚོད་དཔག་བྱས་ན། བུ་མོ་དེ་འགུག་བྱེད་ནི་
དངོས་གནས་ཁོང་གི་གདོང་གི་རྩུབ་སྤྱོད་ཀྱི་རྣམ་པ་དེ་ཡིན་སྲིད་སྙམ།
“ལོན་ཏོན་ནས་ངའི་ལག་ལ་བུད་མེད་ཇི་འདྲ་ཞིག་དགོས་ན་དེ་འདྲ་ཞིག་འོངས།
ང་ནི་དེའི་ཆེད་དུ་པ་ལི་ལ་འོངས་པ་མིན།”

བཅུ་བཞི་པ།

བདག་ཕྱིར་ལོན་ཏོན་ལ་ལོག་པའི་ལམ་བར་དུ་སི་ཐི་ལེ་ཁི་ལན་ཏིའི་སྐོར་ལ་འདང་
མང་པོ་ཞིག་བརྒྱབ་ཅིང་། ཁོང་གི་ཆུང་མ་ལ་འཆད་རྒྱུའི་སྐད་ཆ་རྣམས་མགོ་མཇུག་ཚང་
བ་ཞིག་གུང་བསྒྲིགས་ཐུབ་མིན་ལ་བལྟས། བྱ་བ་ལེགས་འགྲུབ་མ་བྱུང་བས་མོའི་ཡིད་
ཚིམས་མི་སྲིད་པ་བདག་གིས་བསམ་པས་དཔོག་ནུས།
བདག་ཀྱང་རང་ཉིད་ལ་ཡིད་ཐང་
ཆད་ཡོད། སི་ཐི་ལེ་ཁི་ལན་ཏིས་བདག་མགོ་རྨོངས་ཐེབས་སུ་བཅུག་བྱུང་། བདག་གིས་
ཁོའི་ཀུན་སློང་ངོ་མ་དེ་ཅི་ཡིན་དངོས་གནས་ཧ་མི་གོ བདག་གིས་ཁོ་ལ་དང་ཐོག་ཁྱོད་ལ་
རི་མོ་འབྲི་བའི་བློ་དེ་ཇི་ལྟར་སྐྱེས་པ་ཡིན་ཞེས་འདྲི་དུས། ཁོས་བདག་ལ་ལན་གསལ་བོ་
ཞིག་བཏབ་མ་བྱུང་། ཡང་ན་ལན་འདེབས་འདོད་མེད་པ་ཡིན་ཡང་སྲིད། དེ་དག་ནི་བདག
གིས་དངོས་གནས་རྟོགས་ཐབས་བྲལ། དོན་དག་འདི་གསེད་བཀྲོལ་ཞིག་བྱེད་ན། ཁོང་གི་
རྨོངས་རྟུལ་གྱི་བློ་དེ་ལས་རིམ་བཞིན་རབ་རིབ་ཅིང་མི་གསལ་བའི་རྒྱབ་འགལ་བྱེད་འདོད་
ཀྱི་འདུ་ཤེས་དེ་སྐྱེས་པ་ཡིན་སྲིད། ཡིན་ནའང་། ཐེ་ཚོམ་ཟ་མི་རུང་བའི་དངོས་དོན་བདེན་
པ་འདིས་གོང་སྨྲས་གསེད་བཀྲོལ་དེར་དགག་པ་བརྒྱབ་ཡོད་དེ། རྒྱུ་མཚན་ནི་ཁོང་རང་
གིས་སྔོན་ཆད་ཀྱི་རང་གི་ཁེར་རྐྱང་དང་བསྐྱར་བཟློས་ཀྱི་འཚོ་བ་དེར་མི་འདོད་པའི་སྐྱོ་
ཉམས་ཅི་ཡང་བསྟན་མ་མྱོང་བའི་ཕྱིར་རོ། ། གལ་སྲིད་ཁོ་རང་སྙིང་བོ་མེད་པའི་འཚོ་བ་
འདི་ལ་ཡིད་སྐྱོ་བས་རི་མོ་པ་ཞིག་བྱས་ཏེ་སྡུག་བསྔལ་གྱི་འཆིང་རྒྱ་ལས་ཐར་བར་འདོད་
པ་ཡིན་ན། དེ་ནི་རྒྱུན་ལྡན་གྱི་བྱ་བ་ཞིག་ཡིན་པས་སུས་ཀྱང་བསམ་ཤེས་བྱེད་སྲིད་པ་རེད།
ཡིན་ནའང་། བདག་གིས་བལྟས་ན། ཁོ་རང་སྤྱིར་བཏང་གི་མི་ཞིག་མིན་པ་འདྲ། དེ་ནི་
གནད་དོན་གཙོ་བོ་རེད། མཇུག་མཐར། བདག་ལ་རང་གི་འཆར་ཡན་ལྡན་པའི་བསམ་
བློ་ལ་བརྟེན་ཏེ་གསེད་བཀྲོལ་བྱེད་སྟངས་ཤིག་ཡོད་དེ། དེ་ལ་ཨུ་ཚུགས་ཀྱི་རྣམ་པ་ཞིག་
འདྲེས་ནའང་ད་སྔའི་བར་རང་གི་ཡིད་ཚིམས་པའི་གསེད་བཀྲོལ་ནི་དེ་ཉིད་ལགས་སོ། །དེ་
ནི་འདི་ལྟ་སྟེ། ཁོང་གི་བསམ་པའི་དགུ་ལ་གསར་གཏོད་ཀྱི་འདོད་སྲེད་དྲག་པོ་ཞིག་སྦས་
ཡོད་པར་སྙམ་ལ། འདོད་སྲེད་དེ་ནི་རང་གི་འཚོ་བའི་ཁོར་ཡུག་གིས་ཡོངས་སུ་བཀབ་མོད་
ཀྱང་། དེ་ནི་སེམས་ཁོང་ན་སྙིང་རྗེ་མེད་པར་སྟོབས་ཤུགས་རྒྱས་ཤིང་། དཔེར་ན། ཁོང་སྐྲན་
ཇེ་ཆེ་ནས་ཇེ་ཆེར་གྱུར་པ་དང་མཚུངས་པར་མཇུག་མཐར་ཁོ་རང་ཡོངས་སུ་དབང་དུ་
བསྡུས་པས་ཁོས་རང་དབང་མེད་པར་དེའི་མངག་གཞུག་ལྟར་བྱེད་པ་ལས་ཕྱིར་རྒོལ་ལན་
སྤྲོད་པའི་ནུས་པ་ཡོངས་སུ་ཟད་པ་ཡིན་ངེས། དེ་ནི་གཞན་གསོས་བུ་ཁུ་བྱུག་གིས་སྒོ་ང་
གཞན་གྱི་ཚང་ལ་བཞག་ཅིང་། སྒོ་ང་གད་རྗེས་བྱ་ཕྲུག་དེས་བྱ་གཞན་རྣམས་ཚང་སྒོར་ཕུད།
མཐའ་མར་བྱ་ཚང་ཡང་རྨང་ནས་གཏོར་བ་དང་ཀུན་ནས་མཚུངས་སོ། །
ཡིན་ནའང་། ཧ་ལས་པ་ཞིག་ནི། འདི་ལྟའི་གསར་གཏོད་ཀྱི་འདོད་སྲེད་དེས་རིག་པ་
རྟུལ་བའི་དངུལ་འཛིན་བར་ཁེ་པ་ཞིག་ཡོངས་སུ་འཁྲི་བར་གྱུར་ན་དེ་ཉིད་ཀྱིས་ཁོང་རང་
ཡོངས་སུ་བརླག་སྲིད་པར་མ་ཟད། ཁོང་ལ་བརྟེན་ནས་འཚོ་བ་རོལ་བའི་སྐྱེ་བོ་དེ་དག་
ཀྱང་འདམ་རྫབ་ཏུ་འདྲུད་ངེས་པ་ཁོ་ཐག་བཅད་ཆོག ཡིན་ནའང་། སྐབས་འགར་དཀོན་
མཆོག་གི་དགོངས་པས་སྐྱེ་བོ་རྣམས་ཟིན་པ་དང་བསྡུར་ན་དེ་ལ་ཧ་ལས་རྒྱུ་ཆེན་པོ་ག་ལ་
ཡོད། སྐྱེ་བོ་དེ་དག་ལ་གཅིག་ནས་རྒྱུ་ཡོད་གཉིས་ནས་དབང་ཡོད་ཀྱང་། དཀོན་མཆོག་
གིས་ནམ་ཡང་དེ་དག་ཐུགས་ནས་མི་འདོར་ཞིང་མཐར་སྐྱེ་བོ་དེ་དག་ཡོངས་སུ་འདུལ་
བར་བྱེད། དེའི་དུས་ད་གཟོད་ཁོ་ཚོས་སྲིད་པའི་བདེ་བ་དང་མཛེས་མའི་བརྩེ་དུང་རྣམས་
དོར་ཏེ་དགོན་པར་སོང་སྟེ་ཟས་གོས་ངན་ངོན་གྱི་འཚོ་བར་རོལ་འདོད་སྐྱེ། ངེས་འབྱུང་
སྐྱེ་ཚུལ་ལ་རིགས་དང་དབྱེ་བ་རྣམ་པ་སྣ་ཚོགས་ཤིག་ཡོད། ལ་ལ་ནི་རྐྱེན་ངན་བར་ཆད་
ལ་རག་ལས་ཏེ། དཔེར་ན་ཞེ་སྡང་དྲག་པོའི་ཆུ་རྒྱུན་གྱིས་འགལ་རྐྱེན་གྱི་ཕ་བོང་སྐད་ཅིག་
ཉིད་ལ་ཕྱེ་མར་འཐག་པ་ལྟ་བུ་དང་། ལ་ལ་ནི་ལོ་ཟླའི་ཆུ་ཐིགས་ཀྱིས་སྲ་མཁྲེགས་ཀྱི་གོར་
མ་ཡང་འབིགས་པ་ལྟར་ནམ་ཞིག་འགལ་རྐྱེན་ལས་ཐར་ནུས་པ་ལྟ་བུ་ཡིན། དེ་ཡང་སི་ཐི་
ལེ་ཁི་ལན་ཏི་ལ་བླུན་པོའི་ཧོད་རྒྱུགས་དང་དགེ་ཕྲུག་གི་སྨྱོ་འཚབ་ཀྱི་རྟགས་ཤིག་མངའ།
ཡིན་ནའང་། བདེན་སྨྲ་བ་བདག་གིས་བལྟས་ན། ཁོང་ལ་བསླུ་བྲིད་གཏོང་བའི་འདུན་
མ་དྲག་པོ་དེ་ལས་རིན་ཐང་ལྡན་པའི་བརྩམས་ཆོས་ལེགས་པོ་ཞིག་འབྱུང་ཐུབ་བམ་ཞེ་
ན། དེ་ནི་དུས་ཚོད་ཀྱིས་གསལ་བཤད་བྱེད་དགོས། བདག་གིས་ཁོ་རང་ལོན་ཏོན་ན་རི་མོ་
སྦྱངས་དུས་མཚན་མོ་སློབ་གྲྭའི་སློབ་གྲོགས་ཀྱིས་ཁོའི་རི་མོ་ལ་ཇི་ལྟར་གདེང་འཇོག་བྱས་
ཚུལ་འདྲི་དུས། ཁོ་རང་དགོད་བཞིན་ན་རེ།
“ཁོ་ཚོས་ངས་རྩེད་མོ་རྩེ་བཞིན་འདུག་སྙམ།”
“ཁྱོད་རང་འདིར་སླེབས་རྗེས། རི་མོའི་སློབ་གྲྭར་འགྲོ་ཨེ་མྱོང་།
“འགྲོ་མྱོང་། དེ་རིང་ཞོགས་པར་བླུན་རྒན་དེ་ང་སྡོད་ས་འདིར་འོངས། ངས་དགེ་རྒན
དེ་ཟེར་བ་ཡིན། ཁྱོད་ཀྱིས་ཅི་ཞིག་བྱུང་བ་ཤེས་སམ། ཁོས་ངའི་རི་མོ་ལ་བལྟས་རྗེས། སྨིན་
མ་འགུལ་འགུལ་ཙམ་བྱས། ཐ་ན་སྐད་ཆ་ཚིག་གཅིག་ཀྱང་མ་བཤད་པར་ཕྱིར་སོང་།”
སི་ཐི་ལེ་ཁི་ལན་ཏི་ལྷུག་ལྷུག་ངང་བགད་བྱུང་། ཁོང་ལ་ཡིད་ཕངས་པའི་རྣམ་པ་ཅི་
ཡང་མི་འདུག གཞན་པའི་དཔྱད་གཏམ་གྱིས་ཁོ་ལ་ཤུགས་རྐྱེན་ཅི་ཡང་ཐེབས་མི་ནུས།
བདག་ཁོང་དང་འབྲེལ་འདྲིས་བྱེད་པའི་དུས་སུ། དངོས་གནས་སྡོད་བཟོད་མི་བདེ་
བ་ནི་ཏག་ཏག་དེ་རང་ཡིན། མི་ཚོས་ཁོང་གིས་སྐྱེ་བོ་གཞན་གྱིས་རང་ཉིད་ལ་བཅངས་
པའི་ལྟ་ཚུལ་ལ་ཁ་ཡ་མི་བྱེད་ཅེས་བཤད་སྲིད་མོད། འོན་ཀྱང་། དེ་དག་ལས་ཕལ་ཆེར་ནི་
རང་གཞན་གཉིས་ཀར་བསླུ་བྲིད་གཏོང་བ་ལས་མ་འདས། སྤྱིར་ན། ཁོ་ཚོས་རང་འདོད་
བྱུང་རྒྱལ་ལྟར་བྱེད་པའི་རྒྱུ་མཚན་ནི་གཞན་གྱིས་རང་ཉིད་ཀྱི་ཁྱད་འཕགས་ཀྱི་བསམ་བློ་
དེ་རྟོགས་མི་སྲིད་པར་འདོད་པ་རེད། དེ་ནི་ཆེས་བཟང་ནའང་རང་ལ་ཆ་རྒྱུས་ཡོད་པའི་
སྐྱེ་བོ་འགའ་ཞིག་གིས་རྒྱབ་སྐྱོར་ཙམ་བྱེད། དེ་འདྲར་དམིགས་ཏེ་ད་གཟོད་སྐྱེ་བོ་ཕ
ཆེའི་བསམ་ཕྱོགས་དང་འགལ་ཡང་སྒྲུབ་ཕོད་པ་ཡིན། གལ་སྲིད་སྐྱེ་བོ་ཞིག་སྲོལ་རྒྱུན་
དང་འགལ་བ་དེ་ནི་དོན་དངོས་སུ་རང་དང་མཉམ་པའི་སྐྱེ་བོ་དག་གི་རྒྱུན་སྲོལ་དང་
འགལ་བ་རེད། དེ་ལྟར་ན་འཇིག་རྟེན་པ་རྣམས་ཀྱི་སྔུན་ནས་ལུགས་སྲོལ་དང་འགལ་
བའི་དོན་བསྒྲུབ་རྒྱུ་དེ་ཡང་ཤིན་ཏུ་ཁག་པའི་གནས་ཤིག་ཡིན་མི་སྲིད། དེ་ལས་ལྡོག་སྟེ་ད་
དུང་དེ་ཡིས་རང་ཉིད་ཀྱི་འདོད་བློ་ཚིམས་ངེས་ཏེ། དེ་ཡིས་གཅིག་ནས་རང་ཉིད་ཀྱི་དཔའ་
སྟོབས་ལ་འུད་བརྗོད་བྱེད་པ་དང་གཉིས་ནས་ཉེན་ཁའི་གནས་སུ་ལྷུང་མི་སྲིད། ཡིན་
ནའང་། བདག་གི་བསམ་ཚུལ་ལ་བྱ་བ་གང་དང་གང་ཡིན་ཡང་དེ་ལ་སྐྱེ་བོ་གཞན་གྱི་
ངོས་ལེན་འཐོབ་པར་རེ་བ་དེ་དཔལ་ཡོན་ལྡན་པའི་མིའི་རིགས་ཀྱི་རྒྱུད་ལ་གྲུབ་པའི་རང་
གཤིས་ཤིག་ཡིན་ངེས་རེད་སྙམ། བུད་མེད་ཅིག་ནམ་ཞིག་གུས་ལུགས་ལ་འགལ་ཏེ་མོའི་
ལུས་སྟེང་དུ་ཁ་མཚོན་ཚིག་མཚོན་ཐོག་ལྟར་ཕབ་བྱུང་ཚེ། མོ་ནི་སུ་ལས་ཀྱང་མགྱོགས་
པོར་རྒྱུགས་ཏེ་ངོ་སོ་དང་ལ་རྒྱ་ལྡན་པའི་འཚོ་བ་ཞིག་བཙལ་ཏེ་སྐྱབས་བཅོལ་ངེས་ཡིན།
དེ་བས་གཞན་གྱིས་ཅི་བཤད་ཀྱང་ཁ་ཡ་སྤུ་ཙམ་ཡང་མི་བྱེད་ཅེས་བཤད་མཁན་དེ་དག་
ལ་བདག་གིས་གཏན་ནས་ཡིད་ཆེས་བྱེད་ཀྱིན་མེད། འདི་ནི་དོན་དངོས་སུ་རྨོངས་པའི་སྒོ་
ནས་རྫིག་ཉམས་སྟོན་ཚུལ་ཞིག་རེད། ཁོ་ཚོའི་བསམ་ཚུལ་ལ། སྐྱེ་བོ་གཞན་གྱིས་རང་ཉིད་
ཀྱི་སྐྱོན་ཕྲན་ཚེགས་དག་ནི་ཤེས་པའི་འོས་མེད་པས་དོན་དག་ཆུང་ཆུང་འདི་རིགས་ལ་
གཞན་གྱིས་དེ་འདྲར་ཐལ་ཆེ་བའི་སྒོ་ནས་གཤེ་མི་སྲིད་སྙམ་པ་རེད།
ཡིན་ནའང་། འདི་ན་དངོས་གནས་སྐྱེ་བོ་གཞན་གྱིས་ཅི་བཤད་ཀྱང་ཁ་ཡ་མི་བྱེད་
པའི་མི་ཞིག་འདུག དེ་ལ་ཡུལ་སྲོལ་གོམས་སྲོལ་ལ་སོགས་པས་སྒུལ་ཙམ་ཡང་བྱེད་མི་ཐུབ།
ཁོ་ནི་ལུས་པོ་ཧྲིལ་པོར་སྣུམ་བྱུགས་པའི་སྦེ་ག་མཁན་གྱད་མི་ཞིག་དང་མཚུངས། གང་ནས་
འཛིན་བསམ་ཡང་འཛིན་ཐབས་མི་འདུག དེའི་རྐྱེན་གྱིས་ཁོ་ལ་རང་ཉིད་ཀྱི་རང་དབང་
ཐོབ་ཅིང་། ཁྱོད་ལ་ཁོང་ཁྲོ་མེ་ལྟར་འབར་དུ་འཇུག བདག་གིས་སྔོན་ཆད་ཁོ་ལ་བཤད་པའི་
སྐད་ཆ་ཞིག་དྲན་བྱུང་།
“ཁྱོད་ཀྱིས་ཉོན་དང་ངས་ཁྱོད་ལ་བཤད། གལ་སྲིད་སེམས་ཅན་ཐམས་ཅད་ཁྱོད་
འདྲ་བ་རྐྱང་རྐྱང་ཡིན་ཚེ། སའི་གོ་ལ་འཁོར་དཀའ་རྒྱུ་རེད།”
“ཁྱོད་ཀྱི་སྐད་ཆ་དེ་ངོ་མ་བླུན་བཤད་ཁོ་ན་རེད། སེམས་ཅན་ཐམས་ཅད་ང་དང་
མཚུངས་དགོས་པ་ག་ལ་ཡིན། སེམས་ཅན་ཕལ་མོ་ཆེ་རང་རང་ལ་འཚམ་པའི་བྱ་བ་སྤྱིར་
བཏང་བ་རེས་འདོད་བློ་ཚིམས་པ་རེད།”
བདག་གིས་ཁོ་ལ་རྩོ་ཞིག་འདྲི་འདོད་སྐྱེས།
“ལེགས་བཤད་ཅིག་ཡོད་དེ་ཁྱོད་ཀྱིས་ཡིད་ཆེས་མིན་མི་ཤེས། སྐྱེ་བོ་རྣམས་ཀྱིས་
གང་བྱེད་ཀྱང་། །ཐམས་ཅད་འཇིག་རྟེན་ལུགས་དང་བསྟུན་ཟེར།”
“ངས་གཏན་ནས་དེ་འདྲ་ཞིག་ཐོས་མ་བྱུང་། ངག་ཀྱལ་ཁོ་ན་རེད།”
“ཁྱོད་ཀྱིས་ཐོས་མི་སྲིད། འདི་ནི་ཁང་ཏི་ཡི་གསུང་རེད།”
“སུའི་གསུང་ཡིན་ན་ཡིན་དུ་ཆུགས། གང་ལྟར་ངག་ཀྱལ་རེད།”
སྐྱེ་བོ་འདི་ལྟ་བུ་ཞིག་ལ་ཁྲེལ་དང་ངོ་ཚ་བཤད་པས་དགོས་པ་ཅི་ཞིག་ཡོད། དེ་ནི་མེ་
ལོང་མེད་པར་གདོང་ལ་བལྟ་འདོད་སྐྱེས་པ་དང་མཚུངས། བདག་གིས་ཁྲེལ་དང་ངོ་ཚ་ནི་
མིའི་སེམས་གཏིང་གི་སྲུང་དམག་ཅིག་ལ་ཆ་བཞག་ན། སྤྱི་ཚོགས་བདེ་བར་གནས་ཆེད་
གཏན་འཁེལ་མཛད་པའི་ལུགས་སྲོལ་མཐའ་དག་ལ་དེ་ཡིས་སྲུང་སྐྱོབ་དང་ལྟ་ཞིབ་བྱེད།
ཁྲེལ་དང་ངོ་ཚ་ནི་ང་ཚོའི་སེམས་ཀྱི་སོ་པ་ཡིན་ན། དེ་ཡིས་སེམས་ནས་སོ་ལྟ་བྱས་ཏེ་ང་ཚོ་
སྒྲིག་ཁྲིམས་ཀྱི་ས་མཚམས་ལས་འདའ་མིན་ལ་ལྟ་ཞིབ་བྱེད། དེ་ནི་རང་ཉིད་ཀྱི་སེམས་སུ་
བརྟན་པོར་བཞེངས་པའི་བཙན་རྫོང་ནང་གི་གསང་བའི་ཉེན་རྟོག་པ་ཡིན། སྐྱེ་བོ་རྣམས་
གཞན་གྱི་ཁ་དམེ་ལ་འཛེམས་དྲགས་པ་དང་། གཞན་གྱི་བཤད་ཡམས་ལ་འཇིགས་དྲགས་
པའི་ཕྱི་འབྲས་སུ་རང་ཉིད་ཀྱིས་དགྲ་བོ་སྒོ་ཁར་འབོད། དེར་བརྟེན། དེ་ཡིས་མཐའ་གཅིག་
ཏུ་དེ་རུ་ལྟ་ཞིབ་དང་ཉེན་ཟོན་ཆེན་པོས་རང་གི་བདག་པོའི་ཁེ་ཕན་ལ་སྲུང་སྐྱོབ་བྱེད་
དེ། སྐྱེ་བོ་གང་ཞིག་དེ་ལས་འདའ་བའི་བསམ་པ་ཏོག་ཙམ་སྐྱེས་པའི་མོད་ལ་དེ་ཡིས་མྱུར་
དུ་རྒོལ་ལན་དྲག་པོ་སྤྲོད་པ་ཡིན། དེ་ཡིས་བཙན་གྱིས་སྤྱི་ཚོགས་ཀྱི་ཁེ་ཕན་ནི་སྒེར་གྱི་
ཁེ་ཕན་ལས་ཆེ་བར་སྐུལ་མ་གཏོང་བ་དང་། དེ་ནི་མི་སྒེར་དང་སྤྱི་ཚོགས་གཅིག་ཏུ་སྦྲེལ་
བའི་ལྕགས་ཐག་སྲ་མོ་ཞིག་ཡིན། སྐྱེ་བོ་རྣམས་ཀྱིས་རང་གིས་རང་ལ་བདེན་ཁ་བྱིན་ཏེ་
གཞན་ཕན་ནི་རང་ཕན་ལས་གལ་ཆེ་ཞེས་བརྗོད་ཅིང་རང་མོས་ཀྱིས་དེ་ལ་ཞབས་ཏོག་
སྒྲུབ་ཀྱིན་ཡོད་པ་ཡིན་ལ། མཇུག་མཐར་བདག་པོ་འདིའི་བྲན་དུ་གྱུར་ཅིང་། དེ་ཡིས་དེ་
ཉིད་གཟི་བརྗིད་ལྡན་པའི་ཁྲི་སྟེང་དུ་བསྐྱོན་ཏེ་བསྟི་སྟངས་བྱེད། མཐར་རྒྱལ་པོའི་ཕོ་བྲང་
གི་ནང་བློན་གྱིས་རྒྱལ་པོས་ཁོའི་ཕྲག་ཏུ་བཀལ་བའི་འཁར་དབྱུག་ལ་བསྟོད་བསྔགས་བྱེད་
པ་ནང་བཞིན་ཁོས་རང་ཉིད་ལ་ཁྲེལ་དང་ངོ་ཚའི་གོས་ཤིག་ཡོད་པའི་ཚུལ་ལ་གཞན་དང་
མི་མཚུངས་པའི་ང་རྒྱལ་ཞིག་སྐྱེ་ཡིན་འདུག འདིའི་སྐབས་སུ། ཁྲེལ་དང་ངོ་ཚའི་རྒྱ་ཡིས་
འཆིང་བར་བྱེད་མ་ཐུབ་པའི་སྐྱེ་བོ་རྣམས་ལ་ཁོས་ཇི་ལྟར་གཤེ་ཡང་ཐལ་མི་དྲགས་ཏེ། རྒྱུ་
མཚན་ནི་དེའི་དུས་ཁོ་རང་ནི་སྤྱི་ཚོགས་ཀྱི་གྲུབ་ཆ་ཞིག་ཡིན་པས། དེས་ཕྱིར་ཁོ་ལ་ངོ་
རྒོལ་བྱེད་པའི་ནུས་པ་གཞི་ནས་མེད་པ་རང་ཉིད་ལ་ཤིན་ཏུ་གསལ། བདག་གིས་སི་ཐི་ལེ་
ཁི་ལན་ཏིས་ཁོ་རང་ཉིད་ཀྱི་སྤྱོད་སྟངས་ལ་ཁ་རྡུང་ཐེབས་པ་གོ་མེད་ཚོར་མེད་ལྟར་བྱེད་
པ་མཐོང་བའི་སྐབས་སུ། ཧང་སངས་པའི་བདུད་རིགས་ཤིག་མཐོང་བ་ཇི་བཞིན་འཇིགས་
ཤིང་སྐྱི་གཡའ་བར་གྱུར་ཏེ་ལུས་ཀྱང་འཁུམ་པར་གྱུར།
ཉིན་དེའི་དགོང་མོར་བདག་གིས་ཁོ་ལ་གྱེས་འབྲལ་ཞུ་དུས། ཁོས་མཇུག་མཐར་
བདག་ལ་བཤད་པའི་སྐད་ཆ་ནི་འདི་ལྟར།
“ཨ་མེ་ལ་འདི་ལྟར་ཤོད། ས་ཆ་འདི་ལ་ང་བཙལ་དུ་འོང་བས་དགོས་པ་ཅི་ཡང་མེད།
ངས་རུ་སྤོར་རྒྱུ་ཡིན་པས་མོས་ང་རྙེད་ཐབས་མེད” ཟེར།
“ངས་བལྟས་ན། མོ་ཁྱོད་དང་ཁ་འབྲལ་བ་དེ་དོན་དག་ཡག་པོ་ཞིག་མིན་པའི་ངེས་
པ་མེད།" བདག་གིས་བཤད།
“སྙིང་ཉེ་བའི་གྲོགས་པོ་ལགས། ཁྱོད་ཀྱིས་མོ་ལ་དེ་གསལ་བོར་ཤེས་སུ་འཇུག་རྒྱུ་
ངའི་རེ་བ་ཡིན། ཡིན་ཡང་བུད་མེད་རྣམས་ནི་བློ་དང་མི་ལྡན་པ་ཞིག་རེད” ཟེར།

བཅོ་ལྔ་པ།

བདག་ལོན་ཏོན་ལ་སླེབས་དུས། འཕྲིན་ཡིག་ཅིག་གིས་ཁྱིམ་ནས་བདག་ལ་ངང་སྒུག་
བྱས་འདུག་སྟེ། དགོང་ཟས་ཟོས་རྗེས་སི་ཐི་ལེ་ཁི་ལན་ཏིའི་ལྕམ་མོ་ཚང་དུ་ཤོག་ཟེར། མོ་
ཚང་ནས་བདག་གིས་དམག་སྤྱི་མའེ་ཁི་ཨན་ཏི་ལུའུ་དང་ཁོང་གི་ལྕམ་མོ་གཉིས་ཀྱང་མཐོང་
བྱུང་། སི་ཐི་ལེ་ཁི་ལན་ཏིའི་ལྕམ་མོའི་ཨ་ཅེ་ནི་སི་ཐི་ལེ་ཁི་ལན་ཏིའི་ལྕམ་མོ་ལས་ལོ་འགའ་
ཞིག་གིས་ཆེ་ཞིང་། སྐྱེ་གཟུགས་ཕལ་ཆེར་ཨ་ན་མ་ན་ཡིན་ཡང་། ཨ་ཅེ་ལ་རྒས་ཉམས་ཤིག་
ཤར་འདུག བུད་མེད་དེའི་ལུས་ལ་འཇོན་ནུས་ཀྱི་ཉམས་ཤིག་ཤར་ཡོད་པ་དང་། ཕར་བལྟས་
ན་དབྱིན་བཙན་རྒྱལ་ནི་མོའི་སོར་རྩེ་ན་ཡོད་པའི་སྣང་བ་ཞིག་སྟེར། དཔོན་ཆེན་གྱི་ལྕམ་མོ་
འགའ་ཞིག་ལ་རང་ཉིད་ཀྱི་ཐོབ་ཐང་གཞན་ལས་ཁྱད་དུ་འཕགས་པའི་བསམ་པ་འདི་འདྲ་
མངའ་ཚེ་ད་གཟོད་རྫིག་ཉམས་དེ་ལྟ་བུ་ཡོད་སྲིད་པ་རེད། མའེ་ཁི་ཨན་ཏི་ལུའུ་ཡི་ལྕམ་མོ་ནི་
སྙིང་སྟོབས་ཆེ་ཞིང་། སྐད་ཆ་བཤད་ལུགས་ལ་མཁས་པའི་ཀུན་སྤྱོད་ཡག་པོ་ཅན་ཞིག་རེད།
ཡིན་ནའང་། མོ་རང་ཉིད་ལ་གདོད་མ་ནས་མངའ་བའི་ཕྱོགས་ལྷུང་གི་བསམ་པ་དེ་ལས་
གཡོལ་ཐུབ་ཀྱིན་མི་འདུག་པ་སྟེ། གལ་སྲིད་སྐྱེ་བོ་སུ་ཞིག་དམག་མིན་ཚེ། དེ་ནི་ཐ་ན་ཚོང་
སྒམ་མདུན་གྱི་ཚོང་པ་ཞིག་ལའང་མི་དོ་བའི་ལྟ་ཚུལ་འཛིན། མོ་ཉེ་སྲུང་རུ་ཁག་གི་དམག་
དཔོན་ལ་སུན་སྣང་སྐྱེ་བཞིན་ཡོད། རྒྱུ་མཚན་ནི་ཁོ་ཚོ་ལ་སྒྲ་རྒྱགས་ཧ་ཅང་ཆེ་སྟེ། དེ་དག་
གིས་དཔོན་པོ་ཚོའི་ལྕམ་མོ་གླེང་སློང་གཏན་ནས་མི་བྱེད། ཡིན་རྒྱུ་ནི་དེ་དག་གི་རིགས་རུས་
དམན་པའི་རྒྱུ་མཚན་གྱིས་ཡིན་ནོ། །མའེ་ཁི་ཨན་ཏི་ལུའུ་ཡི་ལྕམ་མོའི་གྱོན་ཆས་ཕར་བལྟས་
ན་འདྲ་མི་ཆགས་པའི་རྣམ་པ་ཞིག་མངོན་ཡང་རིན་གོང་ཧ་ཅང་མཐོ།
སི་ཐི་ལེ་ཁི་ལན་ཏིའི་ལྕམ་མོ་ལ་འཚུབ་སྣང་སྐྱེ་བཞིན་འདུག
“ལགས་སོ། །ངེད་ཅག་ལ་ཁྱོད་ཀྱི་མཐོང་ཐོས་དག་གླེང་བར་འཚལ།” མོས་བཤད།
“ངས་ཁྱོད་ཀྱི་ཁྱོ་ག་མཐོང་བྱུང་། ངས་ནི་ཁོ་རང་ཕྱིར་མི་ཡོང་བར་བློ་ཐག་བཅད་པ་
དེར་སེམས་ཁུར་བྱེད་ཀྱིན་ཡོད།” བདག་གིས་ཏབ་ཅིག་ལ་བཤད་མཚམས་བཞག “ཁོས་
རི་མོ་འབྲི་འདོད་ཡོད།”
“ཁྱོད་ཀྱིས་ཅི་ཞིག་བཤད་ཀྱིན་ཡོད་དམ།” སི་ཐི་ལེ་ཁི་ལན་ཏིའི་ལྕམ་མོས་འུར་
བརྒྱབ་བྱུང་། ཤིན་ཏུ་ཡ་མཚན་ཏེ་ཅི་བྱེད་འདི་བྱེད་ཀྱང་མེད་པར་གྱུར།
“ཁྱོད་ཀྱིས་ཁོ་རང་རི་མོ་ལ་དགའ་བ་ཟུར་ཙམ་ཡང་མི་ཤེས་སམ།”
“དེ་ངོ་མ་སྨྱོས་འདུག” དམག་སྤྱིས་སྐད་གསེང་མཐོན་པོས་བཤད།
སི་ཐི་ལེ་ཁི་ལན་ཏིའི་ལྕམ་མོས་སྨིན་མ་བསྡུ་བསྡུ་ཙམ་བྱས་ཏེ་སྔོན་ཆད་ཀྱི་དོན་དག་
ལ་ཕྱིར་འདང་ནན་མོ་བརྒྱབ།
“ངེད་གཉིས་གཉེན་མ་བསྒྲིགས་པའི་སྔོན་ལ་ཁོས་ཚོན་སྒམ་ཞིག་བསྣམས་ཏེ་གང་
སར་འགྲོ་བཞིན་ཡོད་པ་ངས་དྲན། ཡིན་ནའང་། ཁོས་བྲིས་པའི་རི་མོ་ནི་ཧ་ཅང་བཙོག ང་
ཚོས་རྒྱུན་དུ་ཁོ་ལ་འཕྱ་སྨོད་བྱས་མྱོང་། ཁོ་རང་དེའི་ཕྱོགས་ལ་ལྷན་སྐྱེས་ཀྱི་ཤེས་རབ་ཅི་
ཡང་མེད། ”
“ག་ལ་ཡོད། དེ་ནི་དོན་ངོ་མར་ཁ་གཡོར་ས་ཙམ་རེད།” མའེ་ཁི་ཨན་ཏི་ལུའུ་ཡི་
ལྕམ་མོས་དེ་ལྟར་བཤད་བྱུང་།
སི་ཐི་ལེ་ཁི་ལན་ཏིའི་ལྕམ་མོས་སླར་ཡང་ཞིབ་འདང་རྒྱག མོས་བདག་གི་སྐད་ཆ་འདི་
དག་ལ་བསམ་ཤེས་བྱེད་མི་སྲིད་པ་བསམ་པ་ཙམ་གྱིས་དཔོག་ནུས། ཐེངས་འདིར་ནི་དེ་སྔ་
དོན་དག་བྱུང་མ་ཐག་པའི་སྐབས་ལྟར་ཁང་པ་ཧྲིལ་པོ་འཁྱག་བསིལ་བསིལ་བྱེད་པ་
དང་། ད་ལྟ་ཉིད་དུ་ཁྱིམ་གྱི་ཅ་ལག་དང་བཅས་པ་གཞན་ལ་བོགས་མར་གཏོང་བར་གྲ་སྒྲིག་
བྱས་ཡོད་པ་དེ་དང་མི་མཚུངས་པར་མོས་འགྲུལ་ཁང་ལ་གད་བདར་ལེགས་ཙམ་ཞིག་བྱས་
འདུག ཡིན་ནའང་། བདག་དང་སི་ཐི་ལེ་ཁི་ལན་ཏི་པ་ལི་ནས་ཐུག་འཕྲད་བྱས་པའི་རྗེས་
སུ། ཁོང་རང་ནི་ཁོར་ཡུག་དེ་འདྲ་ཞིག་ལ་ལོབས་སྲིད་པ་བསམ་པའི་དགུ་ལའང་འཆར་
དཀའ། ཁོ་ཚོས་སི་ཐི་ལེ་ཁི་ལན་ཏི་ནི་སྐོར་ལོག་ཅིག་ཡིན་པ་ཅུང་ཟད་ཀྱང་ཚོར་མེད་པ་ག་
ལ་སྲིད་སྙམ།
“ཡིན་ནའང་། གལ་སྲིད་ཁོ་རང་རི་མོ་པ་ཞིག་བྱེད་འདོད་ན་ང་ལ་མི་བཤད་དོན་
ཅི་ཡིན་ནམ།” མཐར་སི་ཐི་ལེ་ཁི་ལན་ཏིའི་ལྕམ་མོས་ཁ་གྲག་བྱུང་། “ངས་ནི་འདི་འདྲའི་
འདོད་མོས་ཡོད་པ་རང་དགར་སྣང་མེད་དུ་འཇོག་སྲིད་པ་མིན།”
མའེ་ཁི་ཨན་ཏི་ལུའུ་ཡི་ལྕམ་མོས་ཁའི་མ་མགལ་ལ་སོ་འཆང་བྱུང་། བདག་གིས་
བལྟས་ན། མོའི་ནུ་མོ་རིག་གནས་པ་དང་སྒྱུ་རྩལ་པར་འབྲེལ་བ་འཛིན་རྒྱུར་དགའ། མོས་
དེར་དགའ་མོས་གཏན་ནས་མི་བྱེད། མོར “རིག་རྩལ” ཞེས་པའི་མིང་འདི་གླེང་མ་ཐག་
གདོང་ཡོངས་སུ་མཐོང་ཆུང་གི་ཉམས་ཤིག་འཆར་འོང་།
སི་ཐི་ལེ་ཁི་ལན་ཏིའི་ལྕམ་མོས་མུ་མཐུད་དུ་བཤད་རྒྱུར།
“གང་ལྟར་ཡང་། ཁོ་ལ་དེའི་ཕྱོགས་ནས་ལྷན་སྐྱེས་ཀྱི་ཤེས་རབ་ལྡན་ན་ཐོག་དང་
པོར་ཁོ་ལ་རྒྱབ་སྐྱོར་བྱེད་མཁན་ནི་ང་ཡིན། རང་ཉིད་ཀྱིས་ཅི་ཞིག་བློས་གཏོང་དགོས་ཀྱང་
ང་ལ་འགྱོད་པ་མེད། དངུལ་འཛིན་བར་ཁེ་པ་ཞིག་གི་ཆུང་མ་བྱེད་པ་ལས་རི་མོ་པ་ཞིག་གི་
ཆུང་མ་བྱས་ན་མི་བཟང་ངམ། གལ་སྲིད་བྱིས་པ་རྣམས་བསམ་མི་དགོས་ཚེ་ངས་ཅི་ལའང་
སྣང་དག་མི་བྱེད། ཆི་ཨེར་ཞི་ས་ཆའི་རི་མོ་ཁང་རྙིང་རལ་ཞིག་ཏུ་སྡོད་དགོས་པ་བྱུང་ནའང་
སྔར་བཞིན་ཁང་པ་འདི་རུ་སྡོད་པ་ལྟར་དགའ་སྣང་འབྱུང་སྲིད།”
“སྙིང་ཉེ་ལགས། ང་དངོས་གནས་ཁྱོད་ཀྱི་སྟེང་ལ་ཁོང་ཁྲོ་ལངས་བྱུང་།” མའེ་ཁི་
ཨན་ཏི་ལུའུ་ཡི་ལྕམ་མོས་འུར་བརྒྱབ་བྱུང་། “ཁྱོད་ཀྱིས་བཤད་པ་ལྟར་ན། ཁྱོད་རང་དངོས་
གནས་རྫུན་གཏམ་འདི་ལ་ཡིད་ཆེས་པ་ཡིན་ནམ།”
“ངས་བལྟས་ན་འདི་ནི་གནས་ཚུལ་ངོ་མ་རེད།” བདག་གིས་ངག་འཇམ་པོའི་ངང་
ནས་རང་གི་བསམ་ཚུལ་བཤད།
མོས་ཁྲོས་མ་འཛུམ་གྱི་མདངས་ཤིག་བཟུང་སྟེ་བདག་ལ་བལྟས་བྱུང་།
“ལོ་ན་བཞི་བཅུར་སོན་པ་ཞིག་རི་མོ་པ་བྱེད་འདོད་དེ་རང་གི་བྱ་བ་བཏང་། བུ་དང་
ཆུང་མ་འདོར་ན། དེའི་ནང་ལ་བུད་མེད་ཅིག་ཞུགས་མེད་པ་ཡེ་མི་སྲིད། ངས་བལྟས་ན། ཁོ་
རང་ནི་ཁྱོད་ཀྱི་སྒྱུ་རྩལ་ལས་རིགས་ཀྱི་གྲོགས་མོ་ཞིག་སྟེ། མོས་ཁོ་ལ་མགོ་རྨོངས་ཐེབས་སུ་
བཅུག་པ་རེད།”
སི་ཐི་ལེ་ཁི་ལན་ཏིའི་ལྕམ་མོའི་སྐྱ་བོར་གྱུར་པའི་གདོང་བ་དེ་དམར་པོར་གྱུར་སོང་།
“མོ་ནི་བུད་མེད་ཇི་འདྲ་ཞིག་རེད་དམ།”
བདག་གིས་དེ་མ་ཐག་ལན་མ་བཏབ། དེས་ནི་བདག་གིས་ཁོ་ཚོ་ལ་འགས་གཏོར་ཞིག་
གྲ་སྒྲིག་བྱས་པའི་རྐྱེན་ཡིན།
“བུད་མེད་མི་འདུག”
དམག་སྤྱི་མའེ་ཁི་ཨན་ཏི་ལུའུ་དང་ཁོང་གི་ལྕམ་མོ་གཉིས་ཡིད་ཆེས་ཐབས་བྲལ་ཏེ་
སྐད་གསེང་བསྒྲགས་བྱུང་། སི་ཐི་ལེ་ཁི་ལན་ཏིའི་ལྕམ་མོ་ཐད་ཀར་རྐུབ་བཀྱགས་སྟེང་ནས་
ཡར་ལངས།
“ཁྱོད་ཀྱིས་བཤད་ན། ཁྱོད་ཀྱིས་མོ་མ་མཐོང་ཟེར་བ་ཡིན་ནམ།”
“གཞན་སུ་ཡང་མེད་པས་ངས་སུ་ཞིག་མཐོང་དགོས་སམ། ཁོ་རང་གཅིག་པུ་རེད།”
“དེ་ནི་འཇིག་རྟེན་ན་དཔེ་མི་སྲིད་པ་ཞིག་རེད།" མའེ་ཁི་ཨན་ཏི་ལུའུ་ཡི་ལྕམ་མོས་
དེ་ལྟར་བརྗོད།
“ངས་སྔར་ནས་ང་རང་ཉིད་དངོས་སུ་ཐེངས་གཅིག་འགྲོ་དགོས་སྙམ་ཡོད།” དམག་
སྤྱིས་བཤད་རྒྱུར། “ངས་བུད་མེད་དེ་ལྷང་ལ་འབུད་ཐུབ་ངེས་ཡིན་པ་ཁྱོད་ཚོ་ལ་རྒྱལ་
འཇོག་ཐུབ། "
“ངའི་རེ་བ་ཡང་ཁྱོད་རང་སོང་ན་སྙམ་ཡོད།” བདག་གིས་འཛེམ་དོགས་སྤུ་ཙམ་མ་
བྱས་པར་བཤད། “དེས་ན་ཁྱོད་ཀྱི་ཚོད་དཔག་བྱས་ཚད་ཡོངས་སུ་ནོར་ཡོད་པ་ཤེས་ངེས་
རེད། ཁོ་རང་རྒྱས་སྤྲོས་ཅན་གྱི་འགྲུལ་ཁང་ཞིག་ཏུ་བསྡད་མེད། ཁོ་རང་ཁང་ཆུང་ཤིན་ཏུ་
ཐབས་ཆག་ཅིག་ཏུ་གནས་བཅས་ཡོད། ཁོ་རང་རང་ཁྱིམ་དང་གྱེས་དོན་ནི་འདོད་ཡོན་ལ་
ལོངས་སུ་སྤྱོད་པའི་ཆེད་གཏན་ནས་མིན། ད་ལྟ་ཁོའི་ལག་པ་གཞི་ནས་སྟོང་པར་ཆགས་
ལ་ཉེ།”
“ཁོས་ང་ཚོས་མི་ཤེས་པའི་ནག་ཉེས་ཤིག་བཟོས་ཏེ་ཉེན་རྟོག་ལ་འཇིགས་པས་ད་
གཟོད་ཉེན་གཡོལ་བྱེད་པ་ཡིན་སྲིད་སྙམ་མམ།”
སྐད་ཆ་དེ་ཐོས་མ་ཐག་ཚང་མའི་སེམས་སུ་བདེན་པའི་མྱུ་གུ་ཞིག་འབུས་མགོ་བརྩམས་
མོད། བདག་གིས་བལྟས་ན་དེ་ནི་མི་དྲན་དགུ་དྲན་གྱི་ཚུལ་ལས་མ་འདས། “གལ་སྲིད་
དེ་འདྲ་ཡིན་ན་ཁོས་རང་གི་སྡོད་གནས་ཇི་མ་ཇི་བཞིན་དུ་རང་གི་ལས་གྲོགས་ལ་བཤད་
པའི་བླུན་ལས་དེ་འདྲ་བྱེད་ག་ལ་སྲིད།” བདག་འཚིག་པ་ཟ་བཞིན་ཐད་ཀར་དུ་རྒོལ་ལན་
སྤྲད། “གང་ལྟར་ཡང་ངས་ཁག་ཐེག་བྱེད་ཐུབ་པ་གཅིག་ནི་ཁོ་རང་གཅིག་པུ་རེད། གཞན་སུ་
ཡང་མེད། ཁོ་ནི་སུ་ལའང་བརྩེ་དུང་ཆགས་མེད། ཁོའི་སེམས་ལ་བྱ་བ་འདིའི་རིགས་གཏན་
ནས་དྲན་གྱིན་མེད།"
རེ་ཞིག་ལ་ཁ་བརྡའི་མཚམས་ཆད་སོང་། ཁོ་ཚོས་བདག་གི་སྐད་ཆ་འདི་དག་ལ་
བསམ་གཞིགས་བྱེད་ཀྱིན་ཡོད།
“ལགས་སོ། །གལ་སྲིད་ཐམས་ཅད་ཁྱོད་ཀྱིས་བཤད་པ་ནང་བཞིན་ཡིན་ན།” མའེ་
ཁི་ཨན་ཏི་ལུའུ་ཡི་ལྕམ་མོས་ཁ་གྲག་བྱུང་། “དོན་དག་འདི་ངའི་སེམས་ལ་དྲན་པ་ལྟ་བུའི་
ཐབས་རྡུགས་ཤིག་ཡིན་མི་འདུག"
སི་ཐི་ལེ་ཁི་ལན་ཏིའི་ལྕམ་མོས་མོ་ལ་མིག་གིས་ཅིག་བལྟས་ཏེ་སྐད་ཆ་ཅི་ཡང་མ་
བཤད། སྐབས་འདིར་མོའི་གདོང་མདོག་ཧ་ཅང་སྐྱ་བོར་གྱུར་པས་མཛེས་པའི་སྨིན་མ་ལྷག་
ཏུ་གནག་ཅིང་ཐུར་དུ་འཕྱང་ཡོད། བདག་གིས་མོའི་གདོང་གི་ཉམས་འགྱུར་འདི་ལ་གོ་བ་
ཇི་ལྟར་ལེན་དགོས་པ་ཤེས་མི་འདུག"
“ཨ་མེ་ལགས། ཁྱོད་རང་ཁོ་འཚོལ་དུ་མི་འགྲོ་དོན་ཅི་ཡིན་ནམ།” དམག་སྤྱིས་
ཐབས་ཇུས་ཤིག་བཏོན་བྱུང་། “ཁྱོད་རང་ཁོ་དང་མཉམ་དུ་པ་ལི་ནས་ལོ་གཅིག་ལ་སྡོད་
ཆོག་ཆོག་ཡིན། བྱིས་པ་རྣམས་ང་ཚོས་གཉོར་ཆོག མི་འགྱངས་པར་ཁོ་རང་དེ་ལ་ཞེན་པ་
ལོག་ངེས་པ་ཁོ་ཐག་ཡིན། ནམ་ཞིག་གི་དུས་སུ་ཁོས་སེམས་པ་རྙེད་དེ་ཕྱིར་ལོན་ཏོན་ལ་
ལོག་ངེས་ཡིན། དེའི་དུས་ཟིང་ལོང་འདི་ཞི་འཇགས་སུ་སོང་བ་རེད་ཅེས་བཤད་ཆོག”
“ང་ཡིན་ན་དེ་ལྟར་མི་བྱེད།” མའེ་ཁི་ཨན་ཏི་ལུའུ་ཡི་ལྕམ་མོས་བཤད་རྒྱུར། “ཁོས་
ཅི་ཞིག་བྱེད་འདོད་ན་ངས་དེ་བྱེད་དུ་འཇུག ནམ་ཞིག་གི་དུས་སུ་ཁོས་རྔ་མ་བརླ་བར་དུ་
དྲངས་ཏེ་ཡུལ་ལ་འོངས་ཏེ་རང་གི་བདེ་བདེ་སྐྱིད་སྐྱིད་ཀྱི་འཚོ་བ་དེ་རོལ་ངེས་ཡིན།” སྐད་
ཆ་བཤད་མཚམས་དེར་སླེབས་དུས་མའེ་ཁི་ཨན་ཏི་ལུའུ་ཡི་ལྕམ་མོ་མ་དགའ་བའི་
མདངས་ཀྱིས་རང་གི་ནུ་མོ་ལ་གཅིག་བལྟས་ཏེ་ན་རེ། “ཁྱོད་གཉིས་ཀྱིས་མཉམ་དུ་འཚོ་བ་
རོལ་དུས་སྐབས་རེར་ཁྱོད་བླུན་ཞད་ཆེ་དྲགས་འདུག སྐྱེས་པ་རྣམས་སྤྱིར་ནས་སྐོར་ལོག་
ཡིན། ཁྱོད་ཀྱིས་ག་དུས་ཁ་བསྒག་དགོས་པ་དང་ག་དུས་གློད་དགོས་པ་ཤེས་དགོས།”
མའེ་ཁི་ཨན་ཏི་ལུའུ་ཡི་ལྕམ་མོ་དང་བཅས་པའི་བུད་མེད་མང་ཆེ་བའི་འདོད་ཕྱོགས་
གཅིག་མཚུངས་ཡིན། མོ་ཚོས་སྐྱེས་པ་རྣམས་ནི་བརྩེ་བ་མེད་པའི་དུད་འགྲོའི་གོ་སར་
བཞག་ཡོད་ལ། དེ་དག་གིས་སྤྱིར་ནས་བློ་རྩེ་གཉིས་ཀྱིས་རང་གི་བུད་མེད་ལ་བརྩེ་བ་སྟོན་
བཞིན་ཡོད། ཡིན་ནའང་། ནམ་ཞིག་གི་དུས་སུ་ཁོ་ཚོས་བློ་རྩེ་གཉིས་ཀྱི་བྱ་བ་བསྒྲུབས་ཟིན་
རྗེས་ནོར་འཁྲུལ་ཡོད་ཚད་བུད་མེད་ཀྱི་ཕྱོགས་སུ་འགེལ་བ་ཡིན། དེ་ལ་ཧྥ་རན་སིའི་གཏམ་
དཔེ་ལ། བརྩེ་དུང་ལ་གནས་ལུགས་ཡོད། གནས་ལུགས་ལ་འགྲེལ་བ་མེད་ཟེར།
སི་ཐི་ལེ་ཁི་ལན་ཏིའི་ལྕམ་མོའི་བླུན་མདོག་གི་མིག་མདངས་ནི་གཅིག་གི་གདོང་ལས་
མི་གཞན་ཞིག་གི་གདོང་ལ་འཕོ་བཞིན་ཡོད།
“ཁོ་རང་དུས་གཏན་དུ་འོང་མི་སྲིད།" མོས་སྨྲས།
“ཨ། སྙིང་ཉེ་ལགས། ཁྱོད་ཀྱིས་ངེད་ཅག་གིས་ད་གིན་བཤད་པའི་སྐད་ཆ་དེ་དག་
བརྗེད་སོང་ངམ། ཁོ་རང་བདེ་སྐྱིད་ཀྱི་འཚོ་བ་ལ་གོམས་འདུག གཞན་གྱི་བདག་སྐྱོང་ལ་
གོམས་འདུག ཁྱོད་ཀྱིས་བལྟས་ན། ཁོ་རང་དེ་ལྟའི་རྙིང་རལ་དུ་གྱུར་པའི་འགྲུལ་ཁང་ཞིག་
རལ་དུ་གྱུར་པ་ཞིག་ཏུ་ཡུན་རིང་དུ་སྡོད་ཐུབ་བམ། ཡང་གཅིག་བཤད་ན། ཁོའི་ལག་ཏུ་
དོང་ཙེ་མེད། ཁོ་རང་ངེས་པར་དུ་ཕྱིར་འོང་ངེས་ཡིན།”
“གལ་སྲིད་ཁོ་རང་བུད་མེད་ཅིག་དང་མཉམ་དུ་སོང་ཡོད་རྒྱུ་ན། ད་དུང་ཕྱིར་འོང་
བའི་ཡིད་ཆེས་ང་ལ་ཡོད། དེ་ཙམ་གྱིས་གར་ཡང་མི་ཕྱིན་ཏེ། ཟླ་གསུམ་མི་འགྱངས་པར་ཁོ་
རང་བུད་མེད་དེ་ལ་ཞེན་པ་ལོག་སྲིད། དེ་ལྟ་མ་ཡིན་པར་ཁོ་རང་གལ་ཏེ་བརྩེ་དུང་གི་ཕྱིར་
དུ་སོང་བ་མིན་ཚེ་ཐམས་ཅད་ལ་གཞི་ནས་རྫོགས་ཚིག་བཀོད་ཟིན་པ་རེད།”
“ཨེ། ངས་བལྟས་ན་ཁྱོད་ཀྱིས་བཤད་པའི་སྐད་ཆ་འདི་དག་ལྐོག་གྱུར་གྱི་ཆ་ཆེ་དྲགས་
སོང་།” དམག་སྤྱིས་བཤད། གཤིས་ཀ་འདི་འདྲ་ལ་དམག་དཔུང་གི་གོམས་སྲོལ་གྱིས་གོ་བ་
ལེན་མི་ཐུབ། ཁོས་རང་གིས་མཐོང་ཆུང་བྱེད་པའི་གཤིས་ཀ་ཁྱད་པར་ཅན་ཡོངས་རྫོགས་
ལ “ལྐོག་གྱུར” ཅེས་པའི་ཐ་སྙད་འདིས་མཚོན་པར་བྱེད་དེ། “འདི་དག་ལ་ཡིད་ཆེས་མ་
བྱེད། ཁོ་ནི་ངེས་པར་ཕྱིར་འོང་ངེས་ཡིན། དེ་བཞིན་ཐའོ་ལོའུ་སེས་བཤད་པ་ནང་བཞིན།
ཁོ་རང་དར་ཅིག་ལ་ཕྱི་རུ་སྨྱོ་རྒྱུགས་འགའ་བྱེད་དུ་སོང་བ་དེ་ཡང་ངས་བལྟས་ན་མི་ལེགས་
རྒྱུ་མེད་ཟེར་བ་ལྟར་རེད།”
“ཡིན་ནའང་། ངས་ཁོ་རང་ཕྱིར་འོང་དུ་འཇུག་མི་འདོད།” མོས་སྨྲས།
“ཨ་མེ་ལགས།”
ཁོང་ཁྲོའི་མེ་ལྕེ་ཞིག་སི་ཐི་ལེ་ཁི་ལན་ཏིའི་ལྕམ་མོའི་ལུས་ཡོངས་སུ་འབར་ཞིང་།
མོའི་གདོང་བ་ཡོངས་སུ་སྐྱ་བོར་གྱུར་ཏེ་གདོང་ན་དམར་མདངས་ཙམ་ཡང་མཐོང་མི་ཐུབ།
གཤམ་གྱི་སྐད་ཆ་དག་མོས་མགྱོགས་པོར་སྨྲས་པ་ཡིན་ལ། ཚིག་མཚམས་རེ་ན་མོས་
དབུགས་ཐེངས་རེར་ལེན།
“ཁོ་རང་བརྩེ་དུང་གིས་སྨྱོས་ཏེ་སུ་ཞིག་དང་འགྲོགས་ཏེ་གཞན་ལ་སོང་བ་ཡིན་ན་
ངས་བཟོད་པ་བསྒོམ་ཆོག ངས་དེ་ནི་ལུགས་དང་མཐུན་པ་ཞིག་རེད་སྙམ་ཆོག་པས་ཁོ་ལ་
དེ་འདྲའི་ཁ་རྡུང་གཏོང་མི་སྲིད་དེ། ཁོ་ནི་བུད་མེད་སྒྱུ་མའི་གཡོ་སྒྱུའི་འོག་ཚུད་པ་རེད།
སྤྱིར་ན་སྐྱེས་པ་རྣམས་ཀྱི་སེམས་གཉོམ་པས་བུད་མེད་རྣམས་ཀྱིས་གཡོ་སྒྱུའི་འཁོར་ལོ་ཇི་
འདྲ་ཡང་བསྐོར་ནུས་པས་སོ། ། ཡིན་ནའང་། དོན་དངོས་སུ་དེ་འདྲ་ཞིག་ཡིན་མི་འདུག ང་
རང་ཁོ་ལ་སྡང་སེམས་སྐྱེ། ད་ལྟ་ངས་ཁོ་ལ་གུ་ཡངས་གཏན་ནས་གཏོང་མི་སྲིད།”
དམག་སྤྱི་མའེ་ཁི་ཨན་ཏི་ལུའུ་དང་ཁོང་གི་ཆུང་མ་གཉིས་ཀྱིས་མཉམ་དུ་མོ་ལ་ཁ་ཏ་
སློབ་གསོ་བྱེད། ཁོ་གཉིས་ཧ་ཅང་ཡ་མཚན་སྐྱེ། མོ་སྨྱོས་འདུག་ཟེར། ཁོ་གཉིས་ཀྱིས་མོ་ལ་
བསམ་ཤེས་མི་བྱེད། སི་ཐི་ལེ་ཁི་ལན་ཏིའི་ལྕམ་མོས་རེ་ཐག་ཆོད་པའི་ཁྲོད་ནས་བདག་ལ་
རེ་བ་བྱེད།
“ཁྱོད་ཀྱིས་ངའི་སྐད་ཆའི་དོན་གོའམ།” མོས་བཤད།
“ངས་བཤད་དཀའ། ཁྱོད་ལྟར་ན་གལ་སྲིད་ཁོ་རང་བུད་མེད་ཅིག་གི་ཆེད་དུ་ཁྱོད་
དང་ཁ་གྱེས་པ་ཡིན་ན་ཁྱོད་ཀྱིས་ཁོ་ལ་བཟོད་བསྒོམ་བྱེད་ནུས། གལ་སྲིད་ཁོ་རང་ཕུགས་
བསམ་ཞིག་གི་ཆེད་དུ་ཁྱོད་དང་ཁ་གྱེས་པ་ཡིན་ན་ཁྱོད་ཀྱིས་བཟོད་བསྒོམ་བྱེད་མི་ཐུབ་
ཟེར་བ་ཡིན་ནམ། ཁྱོད་རང་སྔ་མའི་འགྲན་ཡ་བྱེད་ནུས་ཀྱང་ཕྱི་མ་ལ་འགྲན་འཛུགས་
སྐབས་ནུས་པ་ཅི་ཡང་མེད་ཟེར་བ་ཡིན་ནམ།”
སི་ཐི་ལེ་ཁི་ལན་ཏིའི་ལྕམ་མོས་བདག་ལ་སྡང་མིག་ཅིག་བལྟས་ཏེ་སྐད་ཆ་ཅི་ཡང་མ་
བཤད། དེ་ནི་བདག་གི་སྐད་ཆ་དེ་དག་མོའི་གནད་ཐོག་ཏུ་འཁེལ་བ་ཡིན་ཡང་སྲིད། མོས་
མུ་མཐུད་དུ་སྐད་མགོ་དམའ་ལ་ངག་འདར་བཞིན་བཤད།
“ང་རང་ཁོའི་སྟེང་ལ་ཞེ་སྡང་ལངས་ལངས་ཤིག་གཞན་སུ་ཞིག་གི་སྟེང་དུའང་ཞེ་
སྡང་ལངས་མ་མྱོང་། ཁྱོད་ཀྱིས་ཤེས་གསལ་ལྟར། ངས་མཐའ་གཅིག་ཏུ་རང་གིས་རང་ལ་
གསལ་འདེབས་བྱས་ཏེ། བྱ་བ་འདིའི་རྒྱུན་ཇི་འདྲའི་རིང་ནའང་ནམ་ཞིག་གི་དུས་སུ་ཁོ་ལ་
ང་མཁོ་ངེས་ཡིན། ངས་བལྟས་ན་ཁོ་རང་འཆི་ཁར་ང་འབོད་ངེས་ཡིན་ལ་ང་ཡང་འགྲོ་ངེས་
ཡིན། ངས་ནི་ཨ་མ་ཞིག་གི་ངང་ཚུལ་ལྟར་ཁོ་རང་བདག་སྐྱོང་བྱེད་ངེས། མཇུག་མཐར་
ངས་ད་དུང་ཁོ་ལ། སྔོན་ཆད་ཀྱི་དོན་དག་རྣམས་ངའི་སེམས་ལ་མི་འཛིན། ང་རང་ཁྱོད་ལ་
དུང་། ཁྱོད་ཀྱི་དོན་དག་ཡོད་ཚད་ལ་ངས་གུ་ཡངས་གཏོང་སྲིད་ཅེས་བཤད་ངེས།”
སྤྱིར་ན་བུད་མེད་རྣམས་རང་ཉིད་དུང་བའི་མི་དེ་འཆི་ཁར་ད་གཟོད་བཟོད་བསྒོམ་
དང་གུ་ཡངས་བྱེད་པར་དགའ། བུད་མེད་དེ་ཚོའི་བྱ་སྤྱོད་དེར་བདག་གིས་དངོས་གནས་
བཟོད་བསྒོམ་བྱེད་དཀའ། སྐབས་རེར་བདག་གི་སེམས་སུ་བུད་མེད་དེ་ཚོས་སྐྱེས་པ་རྣམས་
ཚེ་མ་རིང་ན་སྙམ་གྱིན་ཡོད། རྒྱུ་མཚན་ནི་དེ་ལྟ་མ་ཡིན་ན་དེ་ཚོས་འཁྲབ་རྒྱུའི་གར་དེ་
འཕྲལ་དུ་འཁྲབ་མི་ཐུབ་པའི་ཕྱིར་རོ། །
“ཡིན་ནའང་། ད་ལྟ་ཡོངས་སུ་མཇུག་རྫོགས་སོང་། ང་རང་ཁོ་ལ་ལམ་གྲོགས་ཤིག་གི་
བརྩེ་དུང་ཡང་མེད། ངས་ནི་ཁོ་རང་ལྟོགས་གྲིར་ཐེབས་པའམ། ཡང་ན་འཁྱག་གྲིར་ཐེབས་
ཏེ་འཆི་ཁར་གམ་དུ་བདག་སྐྱོང་བྱེད་མཁན་སུ་ཡང་མེད་ན་འདོད། ལུས་ལ་གཡན་པ་བྱུང་
ཞིང་ཤ་ཁྲག་རུལ་ཏེ་འཆི་ན་སྙམ། དེ་ལྟར་ན་ང་དང་ཁོའི་འབྲེལ་བ་གཞི་ནས་ཆད་ཡོད།”
བདག་གི་སེམས་སུ་གོ་སྐབས་འདི་དང་བསྟུན་ཏེ་སི་ཐི་ལེ་ཁི་ལན་ཏིས་བཏོན་པའི་
བསམ་འཆར་དེ་བཤད་དགོས་སྙམ།
“གལ་སྲིད་ཁྱོད་རང་ཁོང་ལ་གཉེན་འཐོར་བྱེད་འདོད་ན། ཁོང་གིས་ཁྱོད་ལ་གཉེན་
འཐོར་ལ་མཁོ་བའི་ཆ་རྐྱེན་མཐའ་དག་བསྒྲུབ་ངེས་ཡིན་ཟེར།”
“ངས་ཁོ་ལ་རང་དབང་སྟེར་དགོས་དོན་ཅི་ཡོད་དམ།”
“ངས་བལྟས་ན་ཁོང་ལ་རང་དབང་འདི་དགོས་དོན་ཅི་ཡང་མེད། དེ་ལྟར་བྱས་ན་
ཁྱོད་ལ་ཕན་པ་འདྲ་ཡོད་སྙམ།”
སི་ཐི་ལེ་ཁི་ལན་ཏིའི་ལྕམ་མོ་སུན་སྣང་སྐྱེ་བཞིན་ཕྲག་པ་གཟེང་གཟེང་བྱེད། བདག་
མོའི་སྟེང་དུ་ཡིད་ཅུང་ཆད་སོང་། དེའི་དུས་སུ་དེ་རིང་དང་མི་མཚུངས་པར་བདག་གི་
སེམས་སུ་མི་རྣམས་ཀྱི་གཤིས་ཀ་ནི་ཆིག་རྐྱང་ཞིག་ཡིན་པར་འདོད་ཡོད། བདག་གིས
སེམས་རྒྱུད་བཟང་ཞིང་ངང་རྒྱུད་འཇམ་པའི་བུད་མེད་འདི་ལ་འདི་ལྟའི་འཁོན་སེམས་
དྲག་པོ་ཞིག་ཡོད་པ་ཤེས་དུས་བདག་ནི་གཞི་ནས་ཡིད་ཐང་ཆད་སོང་། དེའི་དུས་བདག་
གིས་དངོས་གནས་མི་རྣམས་ཀྱི་སེམས་ཁམས་ནི་འདི་ལྟའི་རྙོག་འཛིང་ལྡན་པ་ཞིག་ཡིན་
པ་ག་ལ་རྟོགས་ཐུབ། དེ་རིང་ད་གཟོད་གོ་དོན་དེ་གཞི་ནས་རྟོགས་བྱུང་བ་སྟེ། མ་གཞིར་
མིའི་སེམས་ཁམས་སུ་ཐ་ཤལ་གྱི་ཆ་དང་རླབས་ཆེན་གྱི་ཆ། གདུག་རྩུབ་ཀྱི་ཆ་དང་བྱམས་
སེམས་ཀྱི་ཆ། སྡང་སེམས་ཀྱི་ཆ་དང་སྙིང་རྗེའི་ཆ་རྣམས་གཅིག་གིས་གཅིག་མི་སྤོང་བར་
མཉམ་དུ་གནས་ཡོད།
བདག་གིས་སི་ཐི་ལེ་ཁི་ལན་ཏིའི་ལྕམ་མོ་ལ་གཏམ་ཅི་ཞིག་འཆད་ན་ད་གཟོད་མོར་
དེའི་དུས་སུ་བརྙས་བཅོས་མྱངས་པའི་མནར་གཅོད་དེ་ཅུང་ཟད་བསལ་ཐུབ་མིན་མི་ཤེས་
མོད། གང་ལྟར་བདག་གིས་ཚོད་བགམ་ཞིག་བྱེད་དགོས་ངེས་རེད།
“ཁྱོད་ཀྱིས་ཤེས་གསལ་ལྟར། ངས་ཁྱོད་ཀྱི་ཁྱོ་གའི་སྤྱོད་སྟངས་དེ་ལ་ཁོང་རང་ཉིད་
ཀྱིས་འགན་ཁུར་ཐུབ་མིན་གཏན་ནས་མི་ཤེས། ཁོང་རང་ནི་ད་ལྟ་ཁོང་རང་མིན་པ་དང་
མཚུངས། ཁོང་ནི་ད་ལྟ་ཅི་ཞིག་གིས་བཟུང་ཡོད་པས་ད་གཟོད་ཁོང་རང་ཉིད་ལ་རང་དབང་
མེད་པར་རང་གི་དམིགས་ཡུལ་དེ་ལ་རེ་སྙེག་བྱེད་ཀྱིན་འདུག ཁོང་ནི་དཔེར་ན་སྡོམ་དྲ་
ལ་ཚུད་པའི་སྦྲང་ནག་བཞིན་དེ་རུ་འཕག་འཚག་བྱེད་པའི་སྟོབས་ཤུགས་གཞི་ནས་ཟད་
འདུག ཁོང་རང་ལ་དངོས་གནས་ངན་སྔགས་ཀྱིས་གནོད་པ་བྱས་ཡོད་པ་དང་མཚུངས།
དེའི་ཕྱིར་ངའི་སེམས་སུ་མི་རྣམས་ཀྱིས་རྒྱུན་དུ་གླེང་བའི་གཅིག་གི་ཁོག་ལ་གཅིག་ཞུགས་
པས་ཅིག་ཤོས་ཀྱི་རྣམ་ཤེས་ཕྱི་ལ་དེད་ཅིང་། དེའི་དབང་ཤེས་ལུས་རྟེན་དེ་རུ་ཧ་ཅང་གསལ་
བོ་མིན་པས་གསང་བའི་འགྱུར་བ་མང་པོ་སྟོན་པའི་གཏམ་རྒྱུད་དེ་དྲན་འོངས། གལ་སྲིད་
སྔོན་ཆད་ཡིན་ན། མི་རྣམས་ཀྱིས་ཁྲ་ལེ་ཟི•སི་ཐི་ལེ་ཁི་ལན་ཏི་འདྲེས་བཟུང་འདུག་ཅེས་
ཟེར་སྲིད།”
མའེ་ཁི་ཨན་ཏི་ལུའུ་ཡི་ལྕམ་མོས་རང་གི་ལྭ་འདབས་མར་འཐེན་འཐེན་འགའ་བྱས་
པས་དཔུང་པའི་སྟེང་གི་ལག་གདུབ་མཁྲིག་མའི་སྟེང་དུ་ལྷུང་།
“ཁྱོད་ཀྱིས་བཤད་པའི་སྐད་ཆ་དེ་དག་ངས་བལྟས་ན་ཡ་མཚན་ཆེ་འདུག” མོས་ཁ་
ཚིག་རྩུབ་པོས་བཤད་རྒྱུར། “ངས་ཨ་མེས་རང་གི་ཁྱོ་ག་རྒྱ་ཡན་དུ་བཏང་དྲགས་པར་ཁས་
མ་བླངས་པ་མིན། གལ་སྲིད་མོས་ལས་ཀ་ཁོ་ནའི་ཆེད་དུ་མགོ་བོ་སྒུར་ཏེ་བསྡད་མེད་ཚེ།
སི་ཐི་ལེ་ཁི་ལན་ཏིའི་སྤྱོད་སྟངས་ལས་རྒྱུན་ལྡན་མིན་པའི་གནས་ཚུལ་འགའ་མཐོང་སྲིད་
ངེས་ཡིན། གལ་སྲིད་ཨ་ལེ་ཁི་ལ་བསམ་དོན་གཞན་ཞིག་ཡོད་ན། ལོ་གཅིག་ལྷག་གི་རྗེས་
སུ་ད་དུང་ལྷང་ལ་མི་འབུད་ཅེས་ན་ངའི་རྣར་མི་འགྲོ།”
དམག་སྤྱིས་མིག་ཟུང་གིས་བར་སྣང་ལ་བལྟས་འདུག བདག་གིས་ཤེས་འདོད་པ་ནི་སུ་
ཞིག་གི་བློ་རྒྱ་ཁོ་ལས་ཡངས་ཤིང་ཡིད་སེམས་ཁོ་ལས་གཙང་བ་དེ་ཡིན།
“ཡིན་ནའང་། འདི་དག་གིས་ནི་ཁྲ་ལེ་ཟི•སི་ཐི་ལེ་ཁི་ལན་ཏི་གདུག་རྩུབ་ཆེ་བའི་
རྣམ་པ་དེ་བསྒྱུར་མི་ཐུབ།” མོའི་གདོང་ལ་གཟབ་ནན་གྱི་མདངས་ཤིག་བཟུང་སྟེ་བདག་ལ་
གཅིག་བལྟས་རྗེས། “ངས་ཁྱོད་ལ་བཤད་ཆོག ཁོས་རང་གི་ཆུང་མ་གཡུགས་པའི་གནས་
ལུགས་ངོ་མ་ནི་སྒེར་སེམས་ཁོ་ན་ལས་གཞན་ཅི་ཡང་མིན།”
“འདི་ནི་ཚང་མས་གོ་བ་ལེན་སླ་བའི་འགྲེལ་བཤད་རྒྱག་སྟངས་ཤིག་རེད།” བདག་
གིས་སྨྲས། ཡིན་ནའང་། འདི་ནི་དོན་དངོས་སུ་འགྲེལ་བཤད་མ་བརྒྱབ་པ་དང་གཉིས་སུ་
མེད། མཇུག་མཐར་བདག་གིས་རང་གི་ལུས་པོ་ངལ་བའི་ཚུལ་སྨྲ་བཞིན་ཡར་ལངས་ཏེ་
གྱེས་བྲལ་ཞུས། སི་ཐི་ལེ་ཁི་ལན་ཏིའི་ལྕམ་མོ་ལ་བདག་ད་དུང་ཅུང་ཟད་རིང་འགོག་པའི་
བསམ་པ་མི་འདུག

བཅུ་དྲུག་པ།

ཕྱིས་སུ་བྱུང་བའི་དོན་དག་འདི་དག་གི་སྟེང་ནས་བལྟས་ན། སི་ཐི་ལེ་ཁི་ལན་ཏིའི་
ལྕམ་མོ་ནི་བཟོད་བསྲན་ཆེ་བ་ཞིག་ཡིན་པ་ར་སྤྲོད་བྱས་ཡོད། མོའི་སེམས་སུ་མནར་གཅོད་
ཇི་འདྲ་ཐེབས་ནའང་རང་གི་ལུས་ངག་ཏུ་ཡེ་ནས་མི་འཆར། མོ་ནི་བློ་རིག་གྲུང་བོ་ཞིག་
འདུག་སྟེ། རྒྱུན་དུ་རང་གི་བཀྲ་མ་ཤིས་པའི་གནས་ཚུལ་ཁོ་ན་བཤད་ན་སྐྱེ་བོ་གཞན་
རྣམས་ཡིད་སུན་པར་འགྱུར་བས་རྟག་ཏུ་གདོང་ལ་ཡིད་སྐྱོ་བའི་ཉམས་ཤིག་བཟུང་ན་
ཀུན་གྱིས་སྙིང་ཉེ་བར་མི་བྱེད་པ་རྟོགས་ཡོད། མོ་ཕྱི་ལ་འགྲུལ་བར་བོས་ཏེ་གྲོགས་པོ་ལྷན་
འཛོམས་བྱེད་ཐེངས་རེ་སྟེ། མོ་འགལ་རྐྱེན་ལ་འཕྲད་པར་སྙིང་རྗེ་སྐྱེས་ཏེ་གྲོགས་པོ་རྣམས་
ཀྱིས་བསམ་གཟས་ཏེ་མོ་གདན་དྲངས་པའི་སྐབས་སུ་མོའི་བྱ་སྤྱོད་མཐའ་དག་ཀུན་ལ་
ཡོངས་སུ་མཐུན་པོ་འབྱུང་། མོའི་ལུས་ལ་དཔའ་ངར་འཛོམས་ཀྱང་འཛེམ་བག་མེད་པའི་
བྱ་སྤྱོད་སྤོང་། དགའ་དགའ་སྤྲོ་སྤྲོའི་རྣམ་འགྱུར་སྟོན་ཡང་ཀུན་གྱི་བློ་ལ་མི་འབབ་པའི་བྱ་
སྤྱོད་སྤོང་། མོ་ནི་གཞན་གྱིས་ཁོ་ཚོའི་སྡུག་བསྔལ་གླེང་ན་ཉན་འདོད་ཆེ་བ་ལས་མོའི་བཀྲ་
མ་ཤིས་པའི་དོན་དག་མ་གླེང་ན་འདོད། རྒྱུན་དུ་མོའི་ཁྱོ་ག་གླེང་བའི་སྐབས་སུ་མོས་ཁོ་ལ་
སྙིང་རྗེ་བའི་ཉམས་འགྱུར་སྟོན་པས། མོས་ཁོ་ལ་བཟུང་བའི་རྣམ་འགྱུར་འདིས་དང་ཐོག་
བདག་མགོ་འཐོམ་དུ་བཅུག་སོང་། ཉིན་ཞིག་མོས་བདག་ལ་བཤད་རྒྱུར།
“ཁྱོད་ཀྱིས་ང་ལ་བཤད་པ་ལྟར། པ་ལི་ན་ཁྲ་ལེ་ཟི་གཅིག་པུ་ཡིན་ཟེར་བ་དེ་ཁྱོད་
ནོར་འདུག གནས་ཚུལ་འདི་བཤད་མཁན་ཁྱོད་ལ་བཤད་མི་རུང་། ལོན་ཏོན་ནས་ཁོ་རང་
གཅིག་པུ་སོང་བ་མིན་པ་ངས་ཤེས་ཡོད།”
“དེ་འདྲ་ཡིན་ན། ཁོ་ནི་དངོས་གནས་སོང་སའི་རྗེས་མི་མངོན་པའི་ཤེས་རབ་ལྡན་པ་
ཞིག་རེད།”
སི་ཐི་ལེ་ཁི་ལན་ཏིའི་ལྕམ་མོའི་མིག་འོད་བདག་དང་གཡོལ། མོའི་གདོང་བ་ཅུང་ཟད་
དམར་པོར་གྱུར།
“ངས་འདི་ལྟར་བཤད་དོན་ནི། གལ་ཏེ་སུ་ཞིག་གིས་ཁྱོད་ལ་ཁོ་རང་བུད་མེད་སུ་དང་
མཉམ་དུ་བྲོས་པའི་གནས་ཚུལ་གླེང་བྱུང་ན། ཁྱོད་ཀྱིས་དེ་ལ་དགག་པ་རྒྱག་མི་དགོས་ཟེར་
བ་ཡིན།”
“ངས་དགག་པ་རྒྱག་མི་སྲིད།”
མོས་སྐད་ཆ་གཞན་ཞིག་ཏུ་བསྒྱུར། དེ་ནི་ད་གིན་བཤད་པའི་སྐད་ཆ་དེ་དང་འབྲེལ་
བ་ཅི་ཡང་མེད་པའི་དོན་དག་ཆུང་ཆུང་ཞིག་དང་མཚུངས། ཅུང་མ་འགོར་བར་བདག་
གིས་མོའི་གྲོགས་པོ་ཚོའི་ཁྲོད་ན་རྒྱུན་འབྱམས་སུ་འགྲོ་བཞིན་པའི་གཏམ་རྒྱུད་ཡ་མཚན་
ཞིག་ཐོས་བྱུང་། ཁོ་ཚོས་བཤད་རྒྱུར། ཁྲ་ལེ་ཟི•སི་ཐི་ལེ་ཁི་ལན་ཏི་ནི་ཧྥ་རན་སིའི་ཞབས་
བྲོ་མ་ཞིག་ལ་བརྩེ་དུང་ཆགས་སོང་། ཁོས་བཙན་རྒྱལ་ཟློས་གར་ཁང་དུ་བྷ་ལེད་ཞབས་
བྲོ་ལ་ལྟ་བའི་སྐབས་སུ་བུད་མེད་དེ་ཐོག་མར་ངོ་ཤེས་ཤིང་། རྗེས་སུ་མཉམ་དུ་པ་ལི་ལ་
སོང་བ་རེད་ཟེར། བདག་གིས་གཏམ་རྒྱུད་འདི་ཇི་ལྟར་རྒྱུན་འབྱམས་སུ་སོང་བ་རྟོགས་
དཀའ་མོད། ཡིན་ནའང་། ཧ་ལས་པ་ཞིག་ལ་འདིའི་རྐྱེན་གྱིས་སི་ཐི་ལེ་ཁི་ལན་ཏིའི་ལྕམ་
མོ་ལ་སྐྱེ་བོ་མང་པོ་ཞིག་གིས་སྙིང་རྗེ་བྱེད་པ་དང་། དེ་དང་ལྷན་དུ་མོའི་མིང་གྲགས་ཀྱང་
ཇེ་ཆེར་གྱུར། འདིས་ནི་མོས་དེང་ཕྱིན་གྱི་བྱ་བ་བྱེད་སྐབས་ཕན་པ་མི་ཉུང་བ་འབྱུང་བ་
རེད། དམག་སྤྱི་མའེ་ཁི་ཨན་ཏི་ལུའུ་ཡིས་དང་ཐོག་མོའི་ལག་ཏུ་སྒོར་མོ་གཅིག་ཀྱང་མེད་
ཟེར་བ་དེ་འུད་བརྗོད་པ་ཞིག་ཡིན་མི་འདུག མོས་ད་ལྟ་གང་མྱུར་གྱིས་འཚོ་ཚིས་ཤིག་
འཚོལ་དགོས། མོས་རང་ཉིད་ཀྱིས་ངོ་ཤེས་པའི་རྩོམ་པ་པོ་མང་པོ་ཞིག་གི་ཕན་ནུས་བེད་
སྤྱད་དེ་དུས་ཚོད་ལ་འགོར་འགྱངས་ཅི་ཡང་མེད་པར་མགྱོགས་ཟིན་འགོད་ཚུལ་དང་
ཡི་གེ་གཏག་ཚུལ་སློབ་མགོ་བརྩམས། མོས་མྱངས་པའི་སློབ་གསོའི་དབང་གིས་མོས་
བྱ་བ་འདི་རིགས་གཉེར་ན་སྤྱིར་བཏང་གི་ཡིག་གཏག་པ་ལས་ཁྱད་དུ་འཕགས་པ་བྱུང་
ཡོད་པ་དང་། མོའི་བཀྲ་མ་ཤིས་པའི་དོན་དག་དེ་དག་གིས་ཀྱང་ཚོང་མགྲོན་མང་པོ་ཞིག
ཚུར་འགུག་བཞིན་ཡོད། གྲོགས་པོ་ཚོས་མོ་ལ་ལས་ཀ་འཚོལ་རྒྱུ་ཁས་ལེན་ཞུ་བཞིན་
ཡོད་པར་མ་ཟད། ད་དུང་མོ་ནི་ཁོ་ཚོའི་ངོ་ཤེས་རྣམས་ལ་འོས་སྦྱོར་བྱེད་བཞིན་མཆིས།
མའེ་ཁི་ཨན་ཏི་ལུའུ་བཟའ་ཟླ་གཉིས་ལ་བུ་བུ་མོ་མེད་ལ། འཚོ་བའི་ཆ་རྐྱེན་ཧ་ཅང་
བཟང་བས་ཐད་ཀར་མོའི་བུ་དང་བུ་མོ་སྙོར་སྐྱོང་བྱེད་པར་ཁག་ཐེག་བྱས། དེ་བས་སི་ཐི་
ལེ་ཁི་ལན་ཏིའི་ལྕམ་མོས་རང་ཉིད་ཀྱི་འཚོ་བ་ཁོ་ན་རོལ་བས་ཆོག མོས་རང་གི་སྡོད་ཁང་
བོགས་མར་བཏང་ཞིང་ཅ་ལག་རྣམས་བཙོང་། ཝེ་ཟི་མེ་ཟི་ཐིའི་ཉེ་འགྲམ་ནས་ཁང་པ་ཆུང་
ཆུང་ཞིག་བཙལ་ཏེ་དེ་ལ་རུ་བབས་ཤིང་། མོས་སླར་ཡང་འཚོ་བ་བཀོད་སྒྲིག་བྱས་ཡོད། མོ་
ལས་ལ་བརྩོན་པ་ཞིག་ཡིན་པས་གསར་དུ་ཚུགས་པའི་ལས་དོན་འདི་ལེགས་འགྲུབ་འབྱུང་
བར་སེམས་ཐག་བཅད་འདུག

བཅུ་བདུན་པ།

དོན་དག་འདི་བྱུང་ནས་ཧ་ལམ་ལོ་ལྔ་ཙམ་འགོར་རྗེས། ང་རང་པ་ལིར་སོང་ནས་དུས་
སྐབས་ཤིག་ལ་སྡོད་པར་སེམས་ཐག་བཅད། བདག་ལོན་ཏོན་ལ་དངོས་གནས་ཞེན་པ་ལོག་
འོངས་ཏེ། ཉིན་རྒྱུན་བསྒྲུབ་དགོས་པའི་བྱ་བ་ནི་ཧ་ལམ་གཅིག་པ་གཅིག་རྐྱང་ཡིན་པས།
བདག་སུན་སྣང་གིས་སྲོག་ཀྱང་འཕྲོག་ལ་ཁད་བྱེད། བདག་གི་གྲོགས་པོ་ཚོས་བསྐྱར་ཟློས་
ཀྱི་འཚོ་བ་དེ་རོལ་བཞིན་ཡོད་ལ་ཁྱད་མཚར་བའི་རྣམ་པ་ཅི་ཡང་མེད་པས་བདག་ལ་སྤྲོ་
སྣང་ཅི་ཡང་སྟེར་མི་ཐུབ། སྐབས་རེར་བདག་ཅག་མཇལ་འཕྲད་བྱུང་དུས། ཁོ་ཚོས་ཁ་མ་
གྲག་པའི་ཡར་སྔོན་ལ་བདག་གིས་ཁོ་ཚོས་ཅི་ཞིག་བཤད་རྒྱུ་ཡིན་པ་རྟོགས་ཐུབ། ཐ་ན་ཁོ་
ཚོ་དགའ་རྩེད་བྱེད་དུས་སུའང་ཁ་མདོག་དང་བྲལ་བའི་སྤྲོ་བ་མེད་པའི་བྱེད་སྟངས་རྙིང་
བ་དག་སྤྱོད། ང་ཚོ་ནི་ནམ་རྒྱུན་མེ་འཁོར་ས་ཚིགས་གཅིག་ནས་ས་ཚིགས་གཞན་ཞིག་ལ་
ཕར་འགྲོ་ཚུར་འོང་བྱེད་པའི་ལྕགས་ལམ་སྟེང་གི་གློག་འཁོར་དང་གཉིས་སུ་མེད་དེ། ཐ་ན་
གློག་འཁོར་དུ་སྡོད་པའི་འགྲུལ་བའི་ཁ་གྲངས་ཀྱང་ཡིད་ཚོད་བྱེད་ཐུབ་པ་འདུག སྒྲིག་རིམ་
ལྡན་པའི་འཚོ་བའི་བཀོད་སྒྲིག་གི་དབང་དུ་ཚུད་དྲགས་པས། བདག་ལ་འཇིགས་སྣང་གི་
ཚོར་བ་ཆེན་པོ་ཞིག་སྐྱེས་བྱུང་། བདག་གིས་རང་གི་སྡོད་ཁང་ཆུང་ཆུང་དེ་ཕྱིར་སློག་པ་
དང་ཅ་དངོས་ཉུང་ཙམ་ཡོད་པ་དེ་དག་བཙོང་རྗེས། འཚོ་བ་གཞན་ཞིག་གི་མགོ་རྩོམ་པར་
སེམས་ཐག་བཅད།
ཁ་འབྲལ་ཁར་བདག་སི་ཐི་ལེ་ཁི་ལན་ཏིའི་ལྕམ་མོ་ཚང་དུ་སོང་སྟེ་གྱེས་བྲལ་ཞུས།
ཡུན་རིང་པོ་ཞིག་ལ་མོ་དང་ངོ་མ་འཕྲད་པས་མོ་ལ་འགྱུར་བ་ཆེ་ཙམ་བྱུང་ཡོད། མོ་ཅུང་
རྒས་འདུག རིད་འདུག གདོང་གི་གཉེར་མའང་སྔོན་ཆད་ལས་ཇེ་མང་དུ་སོང་འདུག་པར་
མ་ཟད། ཐ་ན་གཤིས་ཀའང་ཅུང་ཙམ་འགྱུར་ཡོད་པ་འདྲ། མོའི་ལས་དོན་ཧ་ཅང་དར་རྒྱས་
ཆེ། སྐབས་འདིར་ཁྲང་སེ་ལི་སྲང་ལམ་དུ་ལས་གཉེར་ཁང་ཞིག་བསྒྲུབས་ཡོད། མོ་རང་
ཉིད་ཀྱིས་ཡི་གེ་མང་པོ་གཏག་གིན་མེད། དུས་ཚོད་མང་ཆེ་ཤོས་ནི་མོས་གླས་པའི་ཡིག་
གཏག་པ་བུ་མོ་བཞིའི་མ་ཕྱི་དག་བཅོས་སུ་བཀོལ་བཞིན་འདུག མོས་ཐབས་བརྒྱ་ཇུས་སྟོང་
གིས་མ་ཕྱི་ཧ་ཅང་ཡག་པོ་ཞིག་གཏག་པར་དང་དོད་བྱེད། མ་ཕྱིའི་ཕྱོགས་མང་པོ་ཞིག་ལ་
ཚོན་རྟགས་སྔོན་པོ་དང་དམར་པོས་ཡི་གེ་ལ་གཤམ་རྟགས་འགོད་པ་དང་། གཏགས་ཟིན་
པའི་མ་ཕྱི་རྣམས་ཁ་དོག་སྐྱ་བོའི་རྩིང་ཤོག་བཀོལ་ཏེ་དཔེ་དེབ་ཏུ་བཙེམ་བཟོ་བྱེད་པས་
བལྟས་མ་ཐག་རླབས་རིས་ཡོད་པའི་དར་གོས་ཤིག་དང་མཚུངས། མོས་གཏགས་པའི་མ་ཕྱི་
གྲལ་མཛེས་ཤིང་དག་ཐོན་ལ་ཀུན་ལ་མིང་གྲགས་བྱུང་བས་ཚོང་ལས་ཡར་རྒྱས་བྱུང་ཞིང་
དངུལ་མང་ཙམ་རྙེད་ཐུབ། ཡིན་ནའང་། མོའི་སེམས་སུ་གང་ལྟར་ཡང་རང་ཉིད་ཀྱིས་འཚོ་
ཚིས་གཉེར་བ་ནི་ཐོབ་ཐང་ཤོར་བ་ཞིག་ཏུ་འདོད་ཀྱིན་ཡོད་པས། གཞི་ནས་མགོ་བོ་ཡར་
འདེགས་མི་ནུས་པར་གྱུར་ཡོད། སྐྱེ་བོ་གཞན་དང་གླེང་མོ་བྱེད་པའི་དུས་སུ། མོས་རང་གི
རིགས་མཐོ་བའི་སྐྱེས་ཁུངས་དེ་ཕ་རོལ་བོ་ལ་ཟུར་བརྡ་སྟོན་པ་བརྗེད་མི་སྲིད། ཁ་གྲག་མ་
གྲག་གི་མཚམས་སུ་མོས་རང་གིས་ངོ་ཤེས་པའི་མི་སྣ་གྲགས་ཅན་རེ་འགའ་གླེང་འོངས།
དེས་ནི་མོའི་སྤྱི་ཚོགས་ཀྱི་གོ་གནས་ད་དུང་ཅུང་ཙམ་ཡང་མར་ཆག་བྱུང་མེད་པ་ཁྱོད་ལ་
ཤེས་སུ་འཇུག་པའི་ཆེད་ཡིན། རང་ཉིད་ཀྱིས་ཡིག་གཏག་ལས་རིགས་གཉེར་བའི་སྤོབས་
པ་དང་མཐོང་རྒྱའི་ཐད་ནས་མོས་ཁ་བརྡ་མང་པོ་མི་བྱེད། ཡིན་ནའང་། ཕྱི་ཉིན་ཁྱིམ་གཞིས་
ཁིན་ཞིན་ཏུན་ལྷོ་མ་ན་ཡོད་པའི་གོང་མ་ཚང་གི་བཅའ་ཁྲིམས་བློ་འདྲི་ས་དེའི་ཁྱིམ་དུ་
དགོང་ཟས་བཟའ་རུ་འགྲོ་རྒྱུ་བཤད་ཚེ། གཞི་ནས་དགའ་སྤྲོའི་དབང་གིས་བཞིན་གྱི་གཡའ་
དག་སོང་། མོས་རང་གི་བུ་ཡིས་ཅན་ཆའོ་སློབ་ཆེན་ནས་སློབ་གཉེར་བྱེད་བཞིན་ཡོད་པ་
གླེང་འདོད་ཆེ། མོའི་བུ་མོ་ད་སོ་མ་སྤྱི་ཚོགས་སུ་ཞུགས་ཏེ་བྲོ་གར་མཐུན་ཚོགས་ཤིག་ཏུ་
ཁོམ་ལོང་གཏན་ནས་མེད་ཚུལ་གླེང་དུས། མོ་གཞི་ནས་ཡིད་ཚིམས་པའི་ངང་ནས་གད་མོ་
དགོད། བདག་གིས་མོ་ལ་ཁ་བརྡ་བྱེད་དུས་གླེན་འདྲི་ཞིག་བྱས་སོང་།
“མོས་ཁྱོད་ཀྱི་ཡིག་གཏག་ཁང་ནས་ལས་ཀ་གཉེར་དགོས་སམ་མི་དགོས།”
“ཨ། མིན། ངས་མོར་ལས་འདི་བསྒྲུབ་ཏུ་མི་འཇུག” སི་ཐི་ལེ་ཁི་ལན་ཏིའི་ལྕམ་མོས་
ལན་བཏབ། “མོ་ཧ་ཅང་མཛེས་མ་ཞིག་ཡོད། ངས་བསམ་ན་མོས་གཉེན་ཡ་བཟང་བོ་ཞིག་
རྙེད་ཐུབ་པ་ཁོ་ཐག་ཡིན། "
“དེས་ན་ཁྱོད་ལ་ཕྱིས་སུ་རོགས་རམ་ཆེན་པོ་ཞིག་བྱེད་ཐུབ་པ་ཁོ་ཐག་ཡིན། ངས་སྔ་
མོ་ནས་སེམས་ལ་དྲན་དགོས་འདུག”
མི་ལ་ལས་མོ་གར་སྟེགས་སུ་འགྲོ་རྒྱུའི་བསམ་ཚུལ་འདོན་མོད། ཡིན་ནའང་། ང་
རང་འཐད་པ་འབྱུང་མི་སྲིད། མིང་དུ་གྲགས་པའི་ཟློས་གར་པ་ཡོད་ཚད་ངས་ངོ་ཤེས། གལ་
ཏེ་ངས་ཁ་ཙམ་གྲག་ཚེ། དེ་མ་ཐག་མོར་སྟེགས་བུ་ཞིག་བཀོད་སྒྲིག་བྱེད་ངེས་ཡིན། ཡིན
ནའང་། ངས་མོ་མི་འདྲ་མིན་སྣ་ཚོགས་དང་འདྲེས་སུ་འཇུག་མི་འདོད།”
སི་ཐི་ལེ་ཁི་ལན་ཏིའི་ལྕམ་མོའི་འདི་ལྟའི་རང་ཉིད་རང་བསྟོད་ཀྱི་སྤྱོད་ཚུལ་འདིས་
བདག་གི་སེམས་པ་ཅུང་ཙམ་འཁྱག་ཏུ་བཅུག་སོང་།
“ཁྱོད་ཀྱིས་རང་གི་ཁྱོ་གའི་གནས་ཚུལ་འདྲ་ཐོས་བྱུང་ངམ།”
“མ་ཐོས། ཅི་ཡང་ཐོས་མ་བྱུང་། ཁོ་ཤི་སོང་ནའང་ཐང་།”
“ང་པ་ལི་ནས་ཁོ་ལ་འཕྲད་ཀྱང་སྲིད། གལ་ཏེ་ཁོའི་གནས་ཚུལ་འདྲ་ངས་ཤེས་ཚེ།
ཁྱོད་ལ་བཤད་དགོས་སམ། "
མོ་ཅུང་ཟད་ལ་ཐེ་ཚོམ་གྱི་དྲ་རྒྱར་ཚུད་སོང་།
“གལ་ཏེ་ཁོའི་འཚོ་བ་དངོས་གནས་དབུལ་ཕོངས་བྱུང་ན། ངས་སྔར་བཞིན་ཁོ་ལ་
རོགས་རམ་བྱེད་ངེས་ཡིན། ངས་ཁྱོད་ལ་སྒོར་མོ་རེ་བསྐུར། ཁོ་ལ་དགོས་མཁོ་བྱུང་བའི་དུས་
སུ། ཁྱོད་ཀྱིས་ཁོ་ལ་ཉུང་ཙམ་ཉུང་ཙམ་སྟེར་རོགས་གནོང་།”
འོན་ཀྱང་། མོས་དོན་དག་འདི་ཁས་ལེན་བྱས་པ་ནི་བྱམས་དང་སྙིང་རྗེའི་དབང་གིས་
མིན་པ་བདག་གིས་རྟོགས་ནུས། སྐྱེ་བོ་ལ་ལས་བཤད་ན། མི་ལ་གོད་ཆག་བྱུང་ན་མི་གཤིས་
ཇེ་ལེགས་སུ་འགྲོ། དེ་ལ་རྐྱེན་ངན་གྲོགས་སུ་འགྱུར་བ་ཟེར་སྐད། གཏམ་འདི་ལ་བདེན་
པའི་ཆ་ཅི་ཡང་མེད་དེ། སྐྱེ་བོ་དག་གིས་རླབས་ཆེན་གྱི་འཕྲིན་ལས་སྒྲུབ་པའི་དུས་སུ་དེ་
ལས་ལྡོག་སྟེ་འཛད་མེད་ཀྱི་བདེ་སྐྱིད་འཐོབ་པ་དང་། རྐྱེན་ངན་གོད་ཆག་གི་གནས་ཚུལ་
འོག་ཏུ་སྐྱེ་བོ་རྣམས་ཀྱི་བློ་རྒྱ་ཇེ་དོག་དང་སྡང་སེམས་ཇེ་ཆེར་འགྲོ་བཞིན་པ་མིག་མཐོང་
ལག་ཟིན་ཡིན་པའི་ཕྱིར་རོ། །

བཅོ་བརྒྱད་པ།

དོན་དངོས་སུ། བདག་པ་ལི་ནས་གཟའ་འཁོར་གཉིས་ཙམ་མ་འགྱངས་པར་སི་ཐི་ལེ་
ཁི་ལན་ཏི་མཐོང་བྱུང་།
བདག་གིས་དཀའ་ཚེགས་ཅི་ཡང་མ་བརྒྱབ་པར་ཏཱ་མུའུ་ལམ་གྱི་ཐོག་ཁང་ཞིག་གི་
ཐོག་སོ་ལྔ་པ་ནས་སྡོད་ཁང་ཆུང་ཆུང་ཞིག་གླས། དེ་བཞིན་ཧྥ་སྒོར་ཉིས་བརྒྱ་སུམ་བརྒྱ་ཙམ་
བཀོལ་ཏེ་ཅ་དངོས་རྙིང་བ་འཚོང་ས་ཞིག་ནས་ཅ་ལག་འགའ་ཉོས་ཏེ་ཁང་པར་བདག་བྱས།
ད་དུང་སྒོ་སྲུང་པ་དང་གྲོས་བྱས་ཏེ་མོས་ཉིན་རྒྱུན་ཞོགས་པར་བདག་ལ་ཁའོ་ཧྥེ་བསྐོལ་པ་
དང་། ཁང་པར་གཙང་སྦྲ་བྱ་དགོས་པའི་གྲོས་ཁ་མཛད། དེའི་རྗེས་སུ་བདག་རང་གི་གྲོགས་
པོ་ཏི་ཨེར་ཁེ་ཧྲི་ཐི་ལུའེ་ཧྥུ་ལ་བལྟ་རུ་སོང་།
ཏི་ཨེར་ཁེ•ཧྲི་ཐི་ལུའེ་ཧྥུ་ནི་སྐྱེ་བོ་འདི་འདྲ་ཞིག་ཡིན་འདུག་པ་སྟེ། མི་ལ་རང་གཤིས་
སྣ་ཚོགས་ཤིག་ཡོད་པ་ལྟར། ལ་ལས་ཁོ་སེམས་ལ་དྲན་པ་ཙམ་གྱིས་མཐོང་ཆུང་གི་དགོད་
ཁ་འཆོར་བ་དང་། ལ་ལས་སོམ་ཉིའི་སྒོ་ནས་ཕྲག་པ་གཟེང་གཟེང་བྱེད། དེས་ན་འཇིག་
རྟེན་བཀོད་པ་པོས་ཁོ་དགོད་བྲོ་བའི་མི་སྣ་ཞིག་ཏུ་བཟོ་སྐྲུན་བྱས་འདུག ཁོ་ནི་རི་མོ་པ་ཞིག་
ཡིན། འོན་ཀྱང་ཁོ་ནི་རི་མོ་པ་ཐབས་རྡུགས་ཤིག་ཡིན། བདག་གིས་རོ་མ་ནས་ཁོ་ངོ་ཤེས་
པ་ཡིན། ཁོས་དེའི་དུས་བྲིས་པའི་རི་མོ་དེ་ད་བར་དུ་བདག་གི་ཡིད་ལ་ལྷང་ངེར་འཆར་
བཞིན་འདུག ཁོ་རང་ནི་ལྷག་བསམ་རྣམ་དག་གི་སྒོ་ནས་ཆེས་སྤྱིར་བཏང་གི་མི་སྣ་དང་
སྣང་ཚུལ་འབྲི་རྒྱུར་དགའ། ཁོའི་རྣམ་ཤེས་དབང་བོ་ནི་སྒྱུ་རྩལ་ལ་དུང་དྲགས་པའི་དབང་
གིས་གསིག་འདར་རྒྱག ཁོས་སི་པ་ནུ་ཡ་ཐང་ཆེན་གྱི་པའེ་ནེ་ནེ"རྣམ་པའི་ཐེམ་སྐས་སྟེང་
གི་རི་མོ་འགའ་འབྲི་བཞེངས་མཛད་ཅིང་། རི་མོ་འདི་དག་ནི་མཛེས་ཉམས་ཆེ་དྲགས་ནས་
དོན་དངོས་དང་ཅུང་ཙམ་ཡང་མི་མཐུན་པའང་སྙམ་གྱིན་མེད། ཁོ་རང་ཉིད་ཀྱི་རི་མོ་ཁང་
དུ་བཞེངས་པའི་རི་མོ་རེ་རེ་ནི་སྨ་ར་ཆུང་ཆུང་བཞག་པ་དང་། མིག་ཟུང་ཆེས་ཆེར་གདངས་
པ། མགོ་ལ་རྩེ་ཞྭ་གྱོན་པའི་ཞིང་པ་རྐྱང་རྐྱང་དང་། ལྭ་བ་རྙིང་ཧྲུལ་དུ་གྱུར་ཀྱང་གྲ་དག་ཅིང་
རྩེད་ལ་དགའ་བའི་སྲང་ལམ་གྱི་བྱིས་པ། སྨད་གཡོགས་ཁྲ་ཁྲ་རིག་རིག་གྱོན་པའི་སྐྱེས་མ་
དག་ཡིན། རི་མོ་ཁྲོད་ཀྱི་མི་སྣ་རྣམས་སྐབས་རེར་ཆོས་ཁང་སྒོ་མདུན་གྱི་ཐེམ་སྐས་སུ་ལས་ཀ་
ཅི་ཡང་མེད་པར་འགྲེང་ཡོད་པ་དང་། སྐབས་རེར་གཡའ་དག་ཅིང་སྤྲིན་པ་བྱེའུ་མགོ་ཙམ་
མེད་པའི་སྔོ་བསངས་ནམ་མཁའི་མཐོངས་འོག་གི་ཤུག་སྡོང་ཚལ་དུ་རྩེད་འཇོར་རོལ་བཞིན་
ཡོད་ལ། སྐབས་རེར་རིག་རྩལ་བསྐྱར་དར་སྐབས་ཀྱི་འཛུགས་སྐྲུན་ཁྱད་ཆོས་ལྡན་པའི་གྱེན་
འཕྱུར་ཆུ་མིག་འགྲམ་ནས་ཆགས་གཏམ་བརྗོད་བཞིན་ཡོད། ཡང་སྐབས་རེར་གླང་འཁོར་
གྱི་རྗེས་དེད་དེ་དབྱི་ཐ་ལིའི་རི་ཐང་དུ་སྐྱོད་བཞིན་ཡོད། མི་སྣ་འདི་དག་འབྲི་བཞེངས་བྱས་
པ་ཧ་ཅང་ཞིབ་ཚགས་ལྡན་ལ་ཁ་དོག་ལ་བདེན་སྟོབས་ཤིན་ཏུ་ཆེ། ཐ་ན་པར་ལེན་མཁན་པོ་
ཞིག་གིས་ཀྱང་འདི་ལས་གསོན་ཉམས་ལྡན་པའི་པར་རྒྱག་མི་ཐུབ། མའེ་ཏི་ཆི་གཞིས་ཀའི་རི་
མོ་པ་ཞིག་གིས་ཧྲི་ཐི་ལུའེ་ཧྥུ་ལ་ཁྲོག་ལེ་ཀ་རའི་སྒམ་གྱི་རི་མོ་པ་ཆེན་པོ་ཞེས་མིང་བཏགས་
ཡོད། ཁོའི་རི་མོ་ལ་བལྟས་རྗེས། ཁྱོད་ཀྱི་སེམས་སུ་མའོ་ནའེ"དང་། མཱ་ནའེ། དེ་བཞིན་སྣང་
འཆར་སྨྲ་བའི་རི་མོ་པ་དག་གཏན་ནས་བྱུང་མེད་པར་འདོད་འོངས།
“ངས་རང་ཉིད་རླབས་ཆེན་གྱི་རི་མོ་པ་ཞིག་མིན་པ་ཤེས་ཡོད།” ཁོས་བདག་ལ་
བཤད་རྒྱུར། “ང་ནི་མའེ་ཁའེ་ལང་ཇི་ལའོ་མིན། ཡིན་མི་སྲིད། ཡིན་ནའང་། ང་ལ་རང་
གི་བརྩམས་ཆོས་ཡོད། ངའི་རི་མོ་ཉོ་མཁན་ཡོད། ངས་འཆར་ཡན་གྱི་ཉམས་འགྱུར་
ལྡན་པའི་རི་མོ་རེ་རེ་མི་ཁྱིམ་རེ་རེར་ཁྱབ་ཏུ་འཇུག་འདོད་ཡིན། ཁྱོད་ཀྱིས་ཤེས་སམ། ཧོ་
ལན་གཅིག་པུ་མ་ཡིན་པར་ད་དུང་ནོར་ཝེ་དང་། སུའེ་ཏེན། ཏེན་མག་སོགས་ནས་ཀྱང་
ངའི་རི་མོ་ཉོ་མཁན་ཡོད། ཉོ་མཁན་མང་ཆེ་ཤོས་ནི་ཚོང་པ་དང་ཕྱུག་པོ་དག་ཡིན། རྒྱལ་
ཁབ་དེ་དག་གི་དགུན་དུས་ཀྱི་རྣམ་པ་ཇི་འདྲ་ཞིག་ཡིན་པ་ཁྱོད་ཀྱིས་ཧ་ལམ་བསམ་པའི་
དགུ་ལའང་འཆར་མི་ཐུབ། དེ་ནི་མུན་ནག་གི་ཀློང་དང་གྲང་ངར་གྱི་ཁྲོད་དུ་ལུས་ཤིང་།
དགུན་གྱི་དུས་དེ་ཤིན་ཏུ་རིང་ཞིང་མཐའ་མི་དམིགས། ཁོ་ཚོས་ངའི་རི་མོ་ཁྲོད་ཀྱི་དབྱི་ཐ་
ལིའི་མཛེས་ལྗོངས་ལ་བལྟ་བར་དགའ་མོས་ཡོད། དེ་ནི་ཁོ་ཚོས་མཐོང་འདོད་པའི་དབྱི་ཐ་
ལི་ཡིན་ལ། ང་རང་འདིར་མ་འོངས་པའི་ཡར་སྔོན་གྱི་སེམས་ཀྱི་དབྱི་ཐ་ལི་ཡང་ཡིན།”
བདག་གིས་བལྟས་ན། འདི་ནི་ཁོས་ནམ་ཡང་འདོར་མི་ཐུབ་པའི་སེམས་ཀྱི་འཕྲུལ་
སྣང་ཞིག་ཡིན་འདུག འཕྲུལ་སྣང་འདིའི་དབང་གིས་ཁོའི་མིག་ཟུང་རབ་རིབ་ཏུ་གྱུར་པས་
དངོས་ཡོད་ཀྱི་རྣམ་པ་ཡོངས་སུ་བསྒྲིབས། ཁོས་མིག་མདུན་གྱི་གདུག་རྩུབ་ཆེ་བའི་དོན་
དངོས་ལ་ཁ་ཡ་མི་བྱེད་པར། ནམ་རྒྱུན་རང་ཉིད་ཀྱི་འཕྲུལ་སྣང་གི་མིག་ཟུང་གིས་གང་
སར་གནས་པའི་འཆར་ཡན་རིང་ལུགས་ཀྱི་རྐུན་ཇག་དང་། རི་མོ་ལྟར་མཛེས་ཤིང་ལྟ་ན་
སྡུག་པའི་དབྱི་ཐ་ལིའི་རྩིག་རལ་ལ་གཟིགས་འདུག ཁོས་བྲིས་པའི་རི་མོ་ནི་རང་གི་ཕུགས་
བསམ་ཁྲོད་ཀྱི་དག་ཞིང་སྟེ། གང་ལྟར་ཁོའི་ཕུགས་བསམ་ནི་ཇི་འདྲའི་བྱིས་བློ་ཅན་དང་།
ཆེས་དཀྱུས་མ། ཆེས་རྙིང་བར་གྱུར་ཡོད་ཀྱང་། མཐར་གཏུགས་ཏེ་བཤད་ན་དེ་ནི་ཕུགས་
བསམ་ཞིག་ཡིན་པའི་ཆ་ནས་ཁོང་གི་གཤིས་ཀ་ལ་ཡིད་དབང་འཕྲོག་པའི་ཁ་དོག་ཅིག་
སྩལ་འདུག
བདག་ལ་འདི་ལྟ་བུའི་ཚོར་སྣང་ཞིག་ཡོད་པའི་དབང་གིས་ཏི་ཨེར་ཁེ•ཧྲི་ཐི་ལུའེ་ཧྥུ་
ནི་བདག་གི་མིག་ནང་དུ་གཞན་གྱི་མིག་ནང་གི་དེ་དང་མཚུངས་པར་ཀུན་གྱིས་འཕྱ་སྨོད་
དང་ཟུར་ཟ་བྱ་ཡུལ་ཙམ་ཞིག་མིན། ཁོ་དང་ལས་རིགས་གཅིག་པའི་སྐྱེ་བོ་འགའ་ཞིག་
གིས་སྦ་གསང་ཅི་ཡང་མེད་པའི་ངང་ནས་ཁོའི་བརྩམས་ཆོས་ལ་མཐོང་ཆུང་བྱེད། ཡིན་
ནའང་ཧྲི་ཐི་ལུའེ་ཧྥུ་ཡིས་སྒོར་མོ་མང་པོ་བཙལ་ཐུབ། དེར་བརྟེན་སྐྱེ་བོ་དེ་དག་གིས་ཁོའི་
དངུལ་ཁུག་འཛད་སྤྱོད་གཏོང་བ་ནི་རང་ཉིད་ཀྱི་དངུལ་ཁུག་འཛད་སྤྱོད་གཏོང་བ་ནང་
བཞིན་འཛེམས་བག་ཅི་ཡང་མེད། ཁོ་ནི་གཏོང་ཕོད་ཅན་ཞིག་ཡིན། ལག་ན་སྒོར་མོ་མེད་
པའི་སྐྱེ་བོ་དེ་དག་གིས་ཕྱོགས་གཅིག་ནས་ཁོས་རྣམ་དག་ཟོལ་མེད་དང་ཤིན་ཏུ་ལས་སླ་
བའི་སྒོ་ནས་ཁོ་ཚོས་རྫུན་བསྒྲིགས་བྱས་པའི་བཀྲ་མི་ཤིས་པའི་གཏམ་རྒྱུད་དེ་ལ་ཡིད་ཆེས་
བྱེད་པར་འཕྱ་སྨོད་བྱེད་པ་དང་། ཕྱོགས་གཞན་ཞིག་ནས་ངོ་ཚ་ཁྲེལ་མེད་ཀྱི་སྒོ་ནས་ཁོ་ལ་
སྒོར་མོ་བསྐྱི་བ་ཡིན། ཁོས་བརྩེ་བ་ལ་ཤིན་ཏུ་མཐོང་ཆེན་བྱེད། ཡིན་ནའང་། ཁོའི་ཡིད་
འགུལ་ཐེབས་སླ་བའི་བརྩེ་བའི་ནང་དུ་བླུན་རྟགས་ཀྱི་ཆ་ཞིག་ཀྱང་འདྲེས་ཡོད། དེ་བས་
ཁོང་གི་ལྷག་བསམ་རྣམ་དག་གིས་གཞན་ལ་རོགས་རམ་བྱས་པ་རྣམས་གཞན་གྱིས་ཁོའི་
དྲིན་དུ་གཏན་ནས་མི་འཛིན། ཁོའི་ལག་ནས་སྒོར་མོ་བསྐྱི་རྒྱུ་ནི་བྱིས་པ་བསམ་མེད་ཀྱི་
ལག་ནས་རྩེད་ཆས་འཕྲོགས་པ་དང་གཉིས་སུ་མི་འདུག ཁོ་ལ་དེ་ལྟར་བརྙས་བཅོས་བྱེད་
སླ་བའི་རྒྱུ་མཚན་གྱིས་ཁྱེད་ལ་དེ་ལས་ལྡོག་སྟེ་ཁོ་ལ་མཐོང་ཆུང་བྱེད་པའི་བསམ་པ་སྐྱེས་
པ་རེད། བདག་གི་སེམས་སུ། རྐུན་ལག་ལ་ལྡེམ་ལྕག་འཁྱུག་པའི་རྐུན་ཕྲུག་ཅིག་གིས་སྐུ་
དྲག་གི་སྲས་མོ་ཧ་ནེ་ཧོན་ནེ་ཞིག་གིས་རིན་པོ་ཆེའི་རྒྱན་ཆ་བཅུག་པའི་ཀོ་སྒམ་ཤིང་རྟ་
འཁོར་ལོ་རུ་བརྗེད་ན་རྐུན་མ་དེ་མོ་ལ་ངེས་པར་ཁོང་ཁྲོ་ཆེན་པོ་ལངས་སྲིད་སྙམ། སྐབས་
སུ་བབ་པ་ཧྲི་ཐི་ལུའེ་ཧྥུ་གླེང་ན། ཕྱོགས་གཅིག་ནས་འཇིག་རྟེན་བཀོད་པ་པོས་ཁོ་རང་
དགོད་བྲོ་བའི་རྒྱུ་རུ་བཟོས་པ་དང་། ཕྱོགས་གཞན་ཞིག་ནས་ཁོ་ལ་ཚོར་བ་རྟུལ་བོ་ཞིག་
སྟེར་རྒྱུར་ངོས་ལེན་མ་ཞུས། སྐྱེ་བོ་རྣམས་ཁོ་ལ་བརྟེན་ཏེ་རྩེད་མོ་རྩེ། གང་ལྟར་དེ་དག་ནི་
སེམས་པ་ཡར་བསམ་གྱི་འཕྱ་སྨོད་དམ་ཡང་ན་སེམས་པ་མར་བསམ་གྱི་ཟུར་ཟ་གང་ཞིག་
ཡིན་ནའང་འདྲ། དེ་ཡིས་ཁོ་ལ་སྐྱོ་སྡུག་ཚད་མེད་ཅིག་སྦྱིན་བཞིན་ཡོད། ཡིན་ནའང་།
ཁོས་ནི་ནམ་ཡང་གཞན་གྱིས་ཁོ་ལ་འཕྱ་སྨོད་བྱེད་པའི་གོ་སྐབས་འགོག་པར་མི་བྱེད་ལ།
ཧ་ལམ་དེ་ལས་ལྡོག་སྟེ་ཁོས་བསམ་བཞིན་དུ་དེ་ལྟར་སྒྲུབ་པ་དང་མཚུངས། གཞན་གྱིས་
རྒྱུན་ཆད་མེད་པར་ཁོ་ལ་བརྙས་བཅོས་བྱས་ན་ཡང་། ཁོའི་གཤིས་ཀ་སྔར་བཞིན་དེ་འདྲའི་
འཇམ་པར་མ་ཟད། ནམ་ཡང་གཞན་ལ་འཁང་ར་གཏན་ནས་མི་བྱེད་དེ། དཔེར་ན་ཁོ་ལ་
དུག་སྦྲུལ་གྱིས་རྨུགས་པའི་དབང་དུ་བཏང་ནའང་ཁོས་ཉམས་མྱོང་དང་བསླབ་བྱ་ཅི་ཡང་
ལེན་མི་ཤེས་པར་ན་ཟུག་ཡལ་ཚེ། སྙིང་རྗེའི་དབང་གིས་ཡང་བསྐྱར་དུག་སྦྲུལ་པང་དུ་
རུམ་ངེས་ཡིན། ཁོའི་འཚོ་བ་ནི་ཧ་ལམ་རྙོག་འཛིང་ཆེ་ལ་དགོད་བྲོ་བའི་ཟློས་གར་གྱི་རྣམ་
པ་ལྟར་བྲིས་པའི་སྐྱོ་གར་ཞིག་དང་མཚུངས། བདག་གིས་ནི་ཁོ་ལ་འཕྱ་སྨོད་དང་ཟུར་ཟ་
ཡེ་ནས་བྱས་མ་མྱོང་བའི་རྐྱེན་གྱིས། ཁོས་བདག་ལ་བཀའ་དྲིན་ཆེན་པོ་ཞུ་བཞིན་ཡོད་དེ།
ཁོས་ནམ་རྒྱུན་རང་གི་ལུ་གུ་རྒྱུད་དུ་བསྟར་བའི་སྡུག་སྣང་ཡོད་ཚད་བདག་གི་བརྩེ་སེམས་
ཀྱིས་ཕྱུག་པའི་སྒྲ་འཛིན་གྱི་བུ་གར་སྒྲོན་བཞིན་ཡོད། དེ་ལས་ཆེས་ཡིད་སྐྱོ་བ་ཞིག་ནི་ཁོ་ལ་
ཐེབས་པའི་མ་ཉེས་ཁ་གཡོགས་ཡོད་ཚད་ནི་ཆེས་དགོད་བྲོ་བ་རྐྱང་རྐྱང་ཡིན་ཞིང་། དེ་དག་
ཁོས་ཇི་ལྟར་ཡིད་སྐྱོ་བའི་ངང་ནས་བརྗོད་ན་ཁྱོད་ལ་དེ་ལྟར་དགོད་ཁ་འཆོར་ངེས་ཡིན།
ཡིན་ནའང་། ཧྲི་ཐི་ལུའེ་ཧྥུ་ནི་ཁྱད་དུ་འཕགས་པའི་རི་མོ་པ་ཞིག་མིན་རུང་། སྒྱུ་རྩལ་
ལ་ཚོར་བ་རྣོ་བའི་གཟིགས་དཔྱད་ཀྱི་ནུས་པ་ཡོད་པས། ཁོ་དང་ལྷན་དུ་རི་མོ་འགྲེམས་སྟོན་
ལ་གཟིགས་སྐོར་དུ་སོང་ན་དེ་ནི་ཆེས་འཐོབ་དཀའ་བའི་ལོངས་སྤྱོད་ཅིག་ཡིན། ཁོའི་སྤྲོ་
སེམས་ནི་དོན་དངོས་དང་མཐུན་ལ། ཁོས་དཔྱད་བརྗོད་བྱས་པ་ལ་གོ་བ་གཏིང་ཟབ་མོ་ལེན་
རྒྱུ་ཡོད། ཧྲི་ཐི་ལུའེ་ཧྥུ་ནི་གནམ་བདག་ཆོས་ལུགས་པ་ཞིག་ཡིན་ཏེ། ཁོས་གནའ་གཞུང་
སྨྲ་བའི་རི་མོ་པ་ལ་སེམས་གཏིང་ནས་བསྟོད་བསྔགས་བྱེད་ལ། དེ་ཡང་དེང་རབས་སྨྲ་བའི་
རི་མོ་པ་ལའང་གདུང་སེམས་ཆེན་པོ་ཡོད། ཁོ་རང་གང་ན་སྐྱེ་བོ་འཇོན་ཅན་ཡོད་ན་དེ་
ཉིད་འཚོལ་རྒྱུར་སྤྲོ་བ་ཡོད་ལ་དེ་དག་བསྟོད་པར་འཇུངས་པ་མི་བྱེད། བདག་གིས་མཐོང་
མྱོང་བའི་སྐྱེ་བོའི་ཁྲོད་དུ། ཁོའི་ལེགས་ཉེས་བླང་དོར་འབྱེད་པའི་བློ་གྲོས་ལས་ལྷག་པ་ཞིག་
བདག་གིས་མཐོང་མ་མྱོང་བའི་ཚོད་དུ་འདུག ཁོ་ལ་རི་མོ་པ་མང་ཤོས་ལས་ལྷག་པའི་བློ་
སྦྱོང་ལྡན་པ་མ་ཟད། ཁོ་ཚོ་ལྟར་སྒྱུ་རྩལ་གཞན་དག་ལ་གོ་བ་ཅི་ཡང་མེད་པ་ལྟ་བུ་ཡང་མིན།
ཁོ་རང་རོལ་དབྱངས་དང་རྩོམ་རིག་ལ་གཟིགས་དཔྱད་ཀྱི་ནུས་པ་ལྡན་པ་དེས་ཁོའི་རི་མོའི་
ཕྱོགས་ཀྱི་ཤེས་བྱར་གོ་བ་ཇེ་ཟབ་ཏུ་བཏང་ཡོད་པས་མཐའ་གཅིག་གི་འཆིང་རྒྱ་ལས་ཐར་
ཡོད། བདག་ལྟ་བུའི་ན་གཞོན་ཞིག་ལ་མཚོན་ན། ཁོའི་ཁྲིད་སྟོན་དེ་ནི་ཧ་ཅང་རིན་ཐང་
ཆེན་པོ་ལྡན་པ་ཞིག་རེད།
བདག་རོ་མ་དང་ཁ་བྲལ་རྗེས་ཁོ་དང་མུ་མཐུད་དུ་ཕན་ཚུན་ལ་འཕྲིན་ཡིག་བསྐུར་
རེས་བྱས། ཟླ་བ་གཉིས་ཡས་མས་ཀྱི་མཚམས་སུ་ཁོས་དབྱིན་ཡིག་གི་ལམ་ནས་ཆ་མ་ཆོར་
བྲིས་པའི་འཕྲིན་ཡིག་རིང་མོ་རེ་ལག་ཏུ་འབྱོར། ཁོས་ཁ་བརྡ་བྱེད་སྐབས་ཀྱི་བྲེལ་འཚུབ་
ཆེ་ལ་སྤྲོ་སེམས་འཁོལ་བ་དང་། ལག་པ་གཉིས་དགུང་ནས་གཡུགས་པའི་རྣམ་འགྱུར་དེའི་
རིགས་འཕྲིན་ཡིག་ལས་གསལ་བོར་མངོན་ཐུབ། བདག་པ་ལིར་མ་སོང་བའི་ཡར་སྔོན་དུ།
ཁོ་རང་དབྱིན་ཇིའི་བུད་མེད་ཅིག་དང་གཉེན་སྒྲིག་བྱས། མེང་མཱ་ཐེ་ཨེར་ས་ཁུལ་གྱི་རི་མོ་
ཁང་ཞིག་ནས་ཁྱིམ་གཞིས་བཟུང་། བདག་གིས་ལོ་ངོ་བཞིའི་རིང་ལ་ཁོ་མཐོང་མ་བྱུང་ལ།
ཁོའི་ཆུང་མ་ད་ལྟའང་བདག་གིས་མཐོང་མ་མྱོང་།

བཅུ་དགུ་པ།

འདིའི་ཡར་སྔོན་ལ་བདག་པ་ལིར་འོང་རྒྱུ་དེ་ཧྲི་ཐི་ལུའེ་ཧྥུ་ལ་བཤད་མེད། བདག་
གིས་སྒོ་དྲིལ་མནན་པ་ན། སྒོ་འབྱེད་མཁན་ནི་ཧྲི་ཐི་ལུའེ་ཧྥུ་རང་རེད། དེ་མ་ཐག་ཁོས་
བདག་སུ་ཞིག་ཡིན་པ་ངོ་མ་ཤེས། ཡིན་ནའང་། ཅུང་ཟད་ནས་ཁོ་རང་དགའ་ཞིང་མཚར་
བའི་ངང་ནས་འུར་བརྒྱབ་པ་དང་། མྱུར་དུ་བདག་ཁྱིམ་དུ་གདན་དྲངས། འདི་འདྲའི་སྤྲོ་
སེམས་འཁོལ་བའི་ངང་ནས་བསུ་མ་བྱས་པར་བདག་དངོས་གནས་དགའ་པོ་བྱུང་། ཁོའི་
ཆུང་མ་ཐབ་ཀའི་འགྲམ་དུ་ཙོག་སྟེ་སྐུད་པ་སླེ་བཞིན་ཡོད། བདག་ཁྱིམ་དུ་འོངས་པ་མཐོང་
བས་མོ་ཡར་ལངས། ཧྲི་ཐི་ལུའེ་ཧྥུ་ཡིས་བདག་མོར་མཚམས་སྦྱོར་བྱས།
“ཁྱོད་ཀྱི་ཡིད་ན་ཡོད་དམ།” ཁོས་མོར་བཤད་རྒྱུར། “ངས་རྒྱུན་དུ་ཁྱོད་ལ་གླེང་
བཞིན་པ་ནི་ཁོ་རེད།” དེར་མཐུད་ནས་ཁོས་བདག་ལ་བཤད་རྒྱུར། “ཁྱོད་པ་ལིར་འོངས་
པ་ང་ལ་མི་བཤད་དོན་ཅི་ཞིག་ཡིན་ནམ། ཁྱོད་པ་ལིར་འོངས་ཏེ་ཉིན་ག་ཙམ་འགྱངས་སམ།
ཉིན་ག་ཚོད་ལ་འདུག་གྲབས་ཡོད། ཁྱོད་རང་ཅིའི་ཕྱིར་ཆུ་ཚོད་གཅིག་གི་སྔོན་ལ་མི་ཡོང་
ངམ། དེས་ན་ང་ཚོས་མཉམ་དུ་དགོང་ཟས་ཟོས་ཆོག” ཟེར།
ཁོས་ཆར་འབབ་འབབ་དང་ཐོག་ལྡིར་ལྡིར་གྱི་སྒོ་ནས་བདག་ལ་དྲི་བ་མང་པོ་ཞིག་
བཏོན་བྱུང་། ཁོས་རྐུབ་སྟེགས་ཤིག་ལ་བདག་ཙོག་ཏུ་བཅུག་ཅིང་། མུ་མཐུད་དུ་བདག་གི་
ལུས་ལ་རྡེག་རྡེག་བྱེད། བདག་ལ་ཐ་མག་ཞུའེ་ཅ་འཐེན་དུ་འཇུག སྒོང་གོར་བཟའ་རུ་
འཇུག ཨ་རག་འཐུང་དུ་འཇུག བདག་ཆུ་ཚོད་སྐར་ཆ་གང་ལའང་ཁོམ་དུ་མི་འཇུག
ཁྱིམ་དུ་ཨ་རག་ཝེ་ཧྲི་ཅི་མེད་པས་ཁོའི་སེམས་པ་དངོས་གནས་སྡུག་གིས་ཁེངས་ཡོད། ཁོས་
ང་ལ་ཁའོ་ཧྥེ་བསྐོལ་བ་མ་ཟད། ད་དུང་བདག་ལ་སྣེ་ལེན་གང་དག་བྱ་དགོས་པར་བསམ་
བློ་བཞི་གསུམ་བཅུ་གཉིས་གཏོང་བཞིན་ཡོད། ཁོ་རང་དགའ་སྟེ་གདོང་ལ་མེ་ཏོག་གད་པ་
དང་། བ་སྤུའི་ཁུང་བུ་རེ་རེ་ནས་རྔུལ་ཆུའི་ཐིགས་པ་འཛུམ་བཞིན་ཡོད།
“ཁྱོད་ལ་ད་དུང་སྔར་བཞིན་འགྱུར་ལྡོག་ཅི་ཡང་མེད།” བདག་གིས་ཁོ་ལ་ཚོད་
བགམ་དང་བཅས་ཏེ་དགོད་བཞིན་སྨྲས།
ཁོའི་ཚུགས་ཀ་དང་བདག་གི་དྲན་འཛིན་དུ་ཉར་བ་གཉིས་ཨ་ན་མ་ན་སྟེ།
སྔར་བཞིན་དེ་འདྲའི་དགོད་ཁ་འཆོར་བ་ཞིག་རེད། ཁོའི་གཟུགས་པོ་ཐུང་ཞིང་ལུས་པོ་ཚོ། སུག་
པ་གཉིས་ཐུང་། ཁོ་རང་ལོ་ནའང་མི་ཆུང་རྒྱུ་མེད་དེ། ཆེས་ཆེ་ནའང་ལོ་སུམ་ཅུ་བརྒལ་མེད།
ཡིན་ནའང་སྐྲ་ལོ་བྱི་འདུག ཁོའི་གདོང་ནི་སྒོར་ཞིང་ཟླུམ་ལ། གདོང་ལ་བཀྲག་མདངས་
རྒྱས་ཤིང་ཤ་མདངས་དཀར། འགྲམ་པ་གཉིས་དང་མཆུ་སྒྲོས་ལ་དམར་མདངས་རྒྱས་ཡོད།
ཁོའི་མིག་ཟུང་སྔོ་ཞིང་དབྱིབས་ཟླུམ་པོ་ཡིན་ལ། གསེར་གྱི་མཐའ་ཤན་ཅན་གྱི་མིག་ཤེལ་
ཞིག་བསྐྱོན་འདུག སྨིན་མ་ཧ་ཅང་སྲབ་པས་ཧ་ལམ་མཐོང་མི་ཐུབ་པའི་ཚོད་དུ་གྱུར་འདུག
ཁོ་རང་མཐོང་མ་ཐག ཁྱོད་ཀྱིས་རང་དབང་མེད་པར་ལུའུ་པིན་སི་ཡི་པིར་རྩེ་ལས་ཐོན་
པའི་ཞི་འཇམ་གྱི་ཚོང་པ་ཚོན་པོ་དེ་དག་ཡིད་ལ་འཆར་ངེས་ཡིན།
བདག་གིས་ཁོ་ལ་ང་རང་པ་ལི་ནས་དུས་ཡུན་ཞིག་ལ་སྡོད་གྲབས་ཡོད་པ་དང་། སྡོད་
ཁང་ཡང་གླས་ཟིན་པ་སོགས་སྨྲས་པ་ན། ཁོས་འདིའི་ཡར་སྔོན་ལ་ཁོ་དང་གྲོས་མ་བྱས་ཟེར་
བཞིན་བདག་ལ་ཁ་རྡུང་གཏོང་། ཁོང་གིས་བདག་གི་ཚབ་བྱས་ཏེ་བདག་ལ་འོས་འཚམ་
གྱི་སྡོད་ཁང་ཞིག་བཙལ་སྲིད་ངེས་ཡིན་ལ། ད་དུང་བདག་ལ་ཅ་ལག་འགའ་ཡང་གཡོར་
ངེས་པ་སྟེ། དེ་བས་ན་དངོས་གནས་བདག་གིས་བཀོལ་མི་འོས་པའི་དངུལ་དེ་དག་དོན་
མེད་དུ་བཀོལ་བ་ཡིན་ནམ། དེ་ལས་གཞན་ཁོས་ད་དུང་བདག་ལ་སྐྱས་སྤོ་བའི་རོགས་རམ་
ཡང་བྱེད་སྲིད། བདག་གིས་ཁོ་ལ་བདག་ལ་རོགས་རམ་ཙམ་ཞུ་རྒྱུའི་གོ་སྐབས་མ་བྱིན་པ་
དེར་ཁོ་རང་ནས་གྲོགས་པོའི་བརྩེ་བ་མེད་ཅེས་འཁང་བཞིན་ཡོད། ཁོའི་སྐད་ཆ་འདི་དག་
ཐམས་ཅད་སེམས་གཏམ་ཡིན། ཁོ་དང་ཁ་བརྡ་བྱེད་པའི་དུས་སྐབས་དེར། ཧྲི་ཐི་ལུའེ་ཧྥུའི
ལྕམ་མོ་ལྷིང་འཇགས་ངང་རང་གནས་སུ་ཙོག་སྟེ་རྐང་འབོབ་ལ་ལྷན་པ་སླེ་བཞིན་ཡོད། མོ་
རང་ཉིད་ཀྱིས་ཅི་ཡང་མི་བཤད་པར་ཁྱོ་གའི་ཁ་བརྡ་ལ་ཉན་བཞིན་དུ། མཆུ་སྒྲོས་འགྲམ་དུ་
དགའ་བདེ་བག་ཕེབས་ཀྱི་འཛུམ་མདངས་ཤིག་མངོན་འདུག
“ང་རང་གཉེན་སྒྲིག་བྱས་ཟིན་པ་ཁྱོད་ཀྱིས་མཐོང་བ་འདི་རེད།” ཁོས་གློ་བུར་དུ་
བཤད། “ཁྱོད་ཀྱིས་བལྟས་ན་ངའི་ཆུང་མ་ག་འདྲ་རེད་དམ།”
ཁོའི་གདོང་ལ་འཛུམ་གྱིས་ཁེངས་ནས་མོར་བལྟས་པ་དང་། མིག་ཤེལ་གདོང་དུ་
འདེད་འདེད་ཅིག་བྱས། རྔུལ་ཆུ་མུ་མཐུད་དུ་ཁོའི་མིག་ཤེལ་བརྒྱུད་ནས་བཞུར་གྱིན་ཡོད།
“ཁྱོད་ཀྱི་དྲི་བར་ངས་ལན་ཇི་ལྟར་གདབ་དགོས་སམ།” བདག་བགད།
“ཅི་མ་བདེན་ནམ། ཏི་ཨེར་ཁེ་ལགས།” ཧྲི་ཐི་ལུའེ་ཧྥུའི་ལྕམ་མོས་སྐད་ཆའི་བར་དུ་
ཚིག་ཅིག་གསབ་རྗེས་མོ་ཡང་བགད་བྱུང་།
“ཁྱོད་ཀྱིས་མོ་ལས་ལྷག་པ་ཞིག་མཐོང་མྱོང་ངམ། གྲོགས་པོ་ལགས། ངས་ཁྱོད་ལ་
བཤད། དུས་ཚོད་འགོར་འགྱངས་མ་བྱེད། མྱུར་དུ་གཉེན་སྒྲིག་བྱོས། ད་སྐབས་འཇིག་རྟེན་
ན་ཆེས་སྐྱིད་པ་ནི་ང་ཡིན། ཁྱོད་ཀྱིས་ལྟོས་དང་མོ་འདི་རུ་བཞུགས་ཚེ། དེ་ནི་ངོ་མཚར་བའི་
རི་མོ་ཞིག་དང་མཚུངས་པ་མ་ཡིན་ནམ། ཤར་ཏནགྱི་རི་མོ་དང་མི་མཚུངས་སམ། འཛམ་
གླིང་ན་ཆེས་མཛེས་པའི་བུད་མེད་ཡོད་ཚད་ངས་མཐོང་མྱོང་མོད། འོན་ཀྱང་ཏི་ཨེར་ཁེ•ཧྲི་
ཐི་ལུའེ་ཧྥུའི་ལྕམ་མོ་ལས་མཛེས་པ་ཞིག་ངས་མཐོང་མ་མྱོང་།”
“ཏི་ཨེར་ཁེ་ལགས། གལ་ཏེ་ཁྱོད་ད་དུང་ཁ་ཁ་རོག་མི་འདུག་ན། ང་ཕྱིར་འགྲོ་
ངེས་ཡིན།”
ངའི་སྙིང་ཉེ་ལགས།” ཁོས་བཤད།
མོའི་གདོང་བ་དམར་པོར་གྱུར་སོང་། ཁོའི་སྐད་ཀྱི་གདངས་ལས་བྱུང་བའི་བརྩེ་
སེམས་ཀྱིས་མོ་དོགས་མི་བདེ་བར་བཏང་། ཧྲི་ཐི་ལུའེ་ཧྥུས་ང་ལ་བསྐུར་བའི་འཕྲིན་ཡིག་
ནང་དུ་ཁོ་རང་ཁོའི་ཆུང་མར་ཧ་ཅང་བརྩེ་བ་ཆེ་ཚུལ་བརྗོད་ཡོད། ད་ལྟ་བདག་གིས་ཁོའི་
མིག་ཟུང་ཧ་ལམ་དུས་ཚོད་སྐར་ཆ་ཙམ་ལའང་མོ་དང་ཁ་འབྲལ་མི་ཕོད་པ་མཐོང་བྱུང་།
འོན་ཀྱང་། མོ་ཁོ་ལ་བརྩེ་བ་དེ་འདྲ་ཡོད་མེད་བདག་གིས་བཤད་མི་ཐུབ། སྙིང་ཉེ་བའི་གླེན་
པ་འདི། ཁོ་ནི་བུད་མེད་ཀྱི་བརྩེ་དུང་སློང་ཐུབ་པའི་སྐྱེ་བོ་ཞིག་ཡིན་མི་སྲིད། འོན་ཀྱང་། ཧྲི་
ཐི་ལུའེ་ཧྥུའི་ལྕམ་མོའི་མིག་ནང་གི་འཛུམ་མདངས་ཁྲོད་དུ་སྙིང་རྗེ་ཞིག་འདྲེས་འདུག
མི་སྨྲ་བརྟུལ་ཞུགས་ལ་གནས་པའི་ཕག་ན་ཧ་ལམ་བརྩེ་དུང་ཟབ་མོ་ཞིག་སྦས་ཡོད་ཀྱང་
སྲིད། མོ་ནི་ཁོས་བཤད་པ་ནང་བཞིན་དྲན་གདུང་དང་ཡིད་སྨོན་གྱི་ཁྲོད་དུ་གནས་པའི་
མོ་མིག་དབང་འཕྲུལ་དུ་འཇུག་པའི་མཛེས་མ་ཞིག་མིན་མོད། ཡིན་ནའང་། མོ་ལ་ཡིད་འོང་
ཚུལ་ལྡན་གྱི་ཁྱད་ཆོས་གཞན་ཞིག་ལྡན་འདུག མོའི་གཟུགས་པོ་ཅུང་ཆེ། ལུས་ལ་རན་
པའི་གྱོན་ཆས་བབ་ཆགས་དེས་མོའི་མཛེས་པའི་སྐྱེ་གཟུགས་འགེབ་ཐུབ་མེད། མོའི་སྐྱེ་
གཟུགས་འདིས་འཇིམ་བརྙན་མཁན་རྣམས་ལ་གྱོན་བཟོ་མཁན་ལས་ཀྱང་སྤྲོ་བ་འདྲེན་
ཐུབ་ཚོད་འདུག མོའི་སྐྲ་ལོ་སེར་སྐྱ་དེ་སྟུག་ཅིང་སྐྲ་དབྱིབས་ཤིན་ཏུ་སྟབས་བདེ་ཞིག་
བཞག་ཡོད། མོའི་གདོང་བ་དཀར་ཞིང་དབང་བོ་རྣམ་ལྔ་མིག་ལ་མཛེས་མོད། ཡིན་ནའང་།
མོ་ནི་མཛེས་མའི་དྭངས་རྩེ་ཞིག་རེད་ཅེས་སུ་ལའང་བརྗོད་ཐབས་མེད། མོ་མཛེས་མའི་
ཚད་གཞིར་ཅུང་མི་ལོངས་ཤིང་། མཛེས་མའི་ཚད་གཞིར་མི་ལོངས་པའི་རྒྱུ་མཚན་འདིའི་
དབང་གིས་ཐ་ན་མོ་ཡག་མའི་གྲས་སུའང་ཚུད་དཀའ་འདུག ཧྲི་ཐི་ལུའེ་ཧྥུས་རྒྱུ་མཚན་
མེད་པར་ཤར་ཏན་གྱི་རི་མོ་གླེང་བ་མ་ཡིན་ཏེ། མོའི་རྣམ་འགྱུར་དེ་ཡིས་ཡ་མཚན་གྱི་ངང་
ནས་རླབས་ཆེན་གྱི་རི་མོ་པ་འདིའི་ཉམས་པ་མེད་པའི་པིར་རྩལ་ཏེ། མགོ་རས་ཅན་གྱི་བུད་
མེད་ཀྱི་ཞྭ་མོ་གྱོན་པ་དང་པང་ཁེབས་བརྒྱབ་པའི་སྙིང་ཉེ་བའི་བདག་མོ་དེ་དྲན་དུ་འཇུག
བདག་གིས་མིག་ཟུང་བཙུམ་ནའང་མོས་སླ་ང་དང་དཀར་ཡོལ་གྱི་ཁྲོད་དུ་བདེ་སྣང་གིས་
ལས་ཀ་བྱེད་པ་དང་། ཆོ་གའི་མཛད་སྒོ་སྤེལ་བ་ནང་བཞིན་ཁྱིམ་ལས་གཉེར་གྱིན་ཡོད་པ་
འཆར་སྣང་བྱ་ཐུབ་པས། ཉིན་རྒྱུན་གྱི་ལས་ཀ་ཙག་ཙིག་འདི་དག་ལ་བླ་ན་མེད་པའི་དོན་
སྙིང་ཞིག་བསྣན་འདུག བདག་གིས་ནི་མོ་ཇི་ལྟར་སྤྱང་གྲུང་ལྡན་པའམ་ཡང་ན་བྲོད་པོ་
ཡིན་པ་མི་ཤེས་མོད། འོན་ཀྱང་མོའི་གཟབ་ནན་དང་བློ་རྩེ་གཅིག་ཏུ་གཞོལ་བའི་རྣམ་པ་
དེས་སྐྱེ་བོའི་ཚོགས་ལ་སྤྲོ་བ་སྟེར་སྲིད། མོའི་བབ་བརླིང་དང་ལྷུན་ཆགས་ཁྲོད་དུ་ཅི་ཞིག་
སྦ་སྐུང་བྱས་ཡོད། བདག་གིས་མོ་ཏི་ཨེར་ཁེ•ཧྲི་ཐི་ལུའེ་ཧྥུ་ལ་གཉེན་སྒྲིག་བྱེད་དོན་ཅི་ཞིག་
ཡིན་པ་ཧ་མི་གོ མོ་དང་ངེད་གཉིས་ཕ་ཡུལ་གཅིག་པ་ཡིན་རུང་། མོ་ནི་མི་ཅི་ལྟ་བུ་ཞིག་
ཡིན་པ་བདག་གིས་ཚོད་དཔག་བྱེད་ཐབས་བྲལ། བདག་གིས་མོ་ནི་སྤྱི་ཚོགས་ཀྱི་རིམ་པ་
ག་འདྲ་ཞིག་ནས་འཚར་ལོངས་བྱུང་བ་དང་སློབ་གསོ་ཇི་འདྲ་ཞིག་མྱངས་པ། ཐ་ན་གཉེན་
མ་བསྒྲིགས་པའི་ཡར་སྔོན་དུ་ལས་རིགས་ཅི་ཞིག་གཉེར་བའང་ཤེས་མ་བྱུང་། མོས་ཁ་བརྡ་
མང་པོ་མི་བྱེད། ཡིན་ནའང་། མོའི་སྐད་གདངས་ཧ་ཅང་སྙན་ལ་སྤྱོད་སྟངས་ཡག་པོ་འདུག
བདག་གིས་ཧྲི་ཐི་ལུའེ་ཧྥུ་ལ་ཉེ་ཆར་ཁོས་རི་མོ་འདྲ་བྲིས་ཡོད་མེད་དྲིས།
“རི་མོ་ཟེར་བ་ཡིན་ནམ། ངས་ད་སྐབས་འབྲི་བཞིན་པ་ནི་འདས་པའི་དུས་གང་དང་
བསྡུར་རུང་ཧ་ཅང་ཡག”
བདག་ཅག་སྐབས་དེར་ཁོའི་རི་མོ་ཁང་དུ་བསྡད་ཡོད། ཁོ་རང་རི་མོའི་སྒྲོམ་གཞིའི་
ཕྱོགས་སུ་ཁ་འཁོར་ཏེ་བྲིས་མ་ཚར་བའི་རི་མོའི་བརྩམས་ཆོས་ཤིག་བསྟན་བྱུང་། བདག་ཧ་
ལས་སོང་། ཁོས་བྲིས་ཡོད་པ་ནི་དབྱི་ཐ་ལིའི་ཞིང་པ་སྐོར་ཞིག་རེད། ལུས་ལ་རོ་མའི་ཉེ་གྲོང་
གི་གྱོན་ཆས་གྱོན་འདུག་པ་དང་། རོ་མའི་ཆོས་ཁང་ཆེན་མོའི་ཐེམ་སྐས་སྟེང་དུ་འཁྱམ་
ཉུལ་བྱེད་བཞིན་ཡོད།
“འདི་ནི་ཁྱོད་ཀྱིས་ད་ལྟ་འབྲི་བཞིན་པའི་རི་མོ་ཡིན་ནམ།'
“ཡིན། ངས་འདི་ནས་རོ་མར་སླེབས་པ་ཇི་བཞིན་མ་དཔེ་རྙེད་ཐུབ།”
“ཁྱོད་ཀྱིས་བལྟས་ན་ཁོས་བྲིས་པ་མི་མཛེས་སམ།” ཧྲི་ཐི་ལུའེ་ཧྥུའི་ལྕམ་མོས་དེ་
ལྟར་དྲིས་བྱུང་།
ངའི་ཆུང་མ་གླེན་མ་འདིས་རྒྱུན་དུ་ང་ནི་རི་མོ་པ་ཆེན་པོ་ཞིག་ཡིན་པར་འདོད་
ཡོད།” ཁོས་བཤད།
ཁོའི་ཁེངས་སྐྱུང་གི་དགོད་སྒྲས་ནང་སེམས་ཀྱི་དགའ་སྤྲོ་སྦ་ཐུབ་ཀྱིན་མི་འདུག ཁོའི་
མིག་ཟུང་སྔར་བཞིན་རང་གི་རི་མོའི་སྟེང་དུ་ཤོར་ཡོད། གཞན་གྱི་རི་མོར་དཔྱད་འཇོག་
བྱེད་དུས་ཁོའི་མིག་མདངས་ནི་དེ་འདྲའི་རྣོ་ཞིང་སྲོལ་རྒྱུན་གྱི་འཆིང་རྒྱ་ལས་གྲོལ་ཡོད།
འོན་ཀྱང་ཁོ་རང་ཉིད་ཀྱི་རྙིང་ཞེན་བག་འཁུམས་དང་ཐ་ཤལ་གྱི་གནས་སུ་གྱུར་པའི་རི་མོ་
དེ་དག་ལ་ཁོ་རང་རང་རློམ་དེ་འདྲ་ཆེ་བ་ནི་དངོས་གནས་ཡ་མཚན་པའི་གནས་ཤིག་རེད།
“ཁྱོད་ཀྱི་རི་མོ་གཞན་དག་ཀྱང་ཁོ་ལ་བལྟ་རུ་ཆུགས་དང་།” མོས་བཤད།
“ཁོས་བལྟ་རྒྱུ་ཡིན་ནམ།”
ཏི་ཨེར་ཁེ•ཧྲི་ཐི་ལུའེ་ཧྥུ་ལ་རྒྱུན་དུ་གྲོགས་པོ་ཚོས་འཕྱ་སྨོད་བྱེད་བཞིན་ཡོད་ཀྱང་།
ཁོས་ནམ་ཡང་རང་ཚོད་རང་གིས་འཛིན་མི་ཐུབ་པར་རང་གི་རི་མོ་གཞན་ལ་བལྟ་རུ་
བཅུག་སྟེ། སེམས་གཏིང་ནས་གཞན་གྱི་བསྟོད་བསྔགས་ཤིག་ལ་རེ་བ་བྱེད་པར་མ་ཟད།
ཁོའི་འདོད་བློ་ཚ་པོ་དེ་ཡིད་ཚིམ་སླ་བ་ཡིན། ཁོས་སྔོན་ལ་མགོ་སྐྲ་འཇིལ་ལི་ཆགས་པའི་
དབྱི་ཐ་ལིའི་བྱིས་པ་དབུལ་བོ་གཉིས་ཀྱིས་ཤེལ་ལྒང་རྩེ་བཞིན་པའི་རི་མོ་ཞིག་བདག་ལ་
བལྟ་རུ་བཅུག་བྱུང་།
“ཇི་འདྲའི་རྩེད་དགའ་ཆེ་བའི་བྱིས་པ་གཉིས་རེད་ཨང་།” ཧྲི་ཐི་ལུའེ་ཧྥུའི་ལྕམ་
མོས་བསྟོད་བསྔགས་བྱས།
དེ་དང་བསྟུན་ནས་ཁོས་ཡང་བསྐྱར་རི་མོ་མང་པོ་ཞིག་ཁྱེར་འོངས། ཁོས་པ་ལི་ནས་
བྲིས་པའི་རི་མོ་རྣམས་ནི་དོན་དུ་ལོ་མང་རིང་རོ་མ་ནས་བྲིས་པའི་རྙིང་དྲགས་ཤིང་ཆ་མ་
ཆོར་གྱུར་པའི་རི་མོ་དག་ཡིན་པ་བདག་གིས་རྟོགས་འོངས། རི་མོ་འདི་དག་ནི་དོན་དངོས་
དང་ཅུང་ཟད་ཙམ་ཡང་མི་མཐུན་ལ་སྒྱུ་རྩལ་གྱི་རིན་ཐང་ཅི་ཡང་མེད། འོན་ཀྱང་འཇིག་
རྟེན་སྟེང་ན་རི་མོ་འདི་དག་གི་རྩོམ་པ་པོ་སྟེ། ཏི་ཨེར་ཁེ•ཧྲི་ཐི་ལུའེ་ཧྥུ་ལས་ལྷག་པའི་ལྷག་
བསམ་ཟོལ་མེད་དང་བློ་སེམས་རྣམ་པར་དག་པའི་སྐྱེ་བོ་ཞིག་ཡོད་མི་སྲིད། དེ་བས་འགལ་
འབྲེལ་འདི་ལྟ་བུ་ནི་སུ་ཞིག་གིས་གསེད་བཀྲོལ་བྱེད་ཐུབ་བམ།
བདག་གིས་ཅིའི་ཕྱིར་གློ་བུར་དུ་ཁོ་ལ་དྲི་བ་འདི་འདྲ་འདོན་དགོས་དོན་ཅི་ཡིན་ཆ་
མ་འཚལ།
“ངས་ཁྱོད་ལ་ཅིག་འདྲི། ཁྱོད་རང་ཁྲ་ལེ་ཟི•སི་ཐི་ལེ་ཁི་ལན་ཏི་ཞེས་པའི་རི་མོ་པ་
ཞིག་ལ་ཐུག་འཕྲད་བྱས་མྱོང་ངམ།”
“ ཁྱོད་ཀྱིས་ཀྱང་ཁོ་རང་ངོ་ཤེས་སམ།" ཧྲི་ཐི་ལུའེ་ཧྥུས་སྐད་བརྒྱབ་བྱུང་།
“མི་དེའི་གཤིས་ཀ་ཧ་ཅང་བཙོག” ཁོའི་ཆུང་མས་བཤད།
ཧྲི་ཐི་ལུའེ་ཧྥུ་བགད་བྱུང་།
“ངའི་སྙིང་ཉེ་བའི་གཅེས་མ་ལགས།” ཁོ་རང་མོའི་འཁྲིས་སུ་བཅར་ཏེ་མོའི་ལག་
པར་འོ་ཞིག་བྱས་རྗེས་ན་རེ། “མོ་ཁོ་ལ་དགའ་མི་སྲིད། ངོ་མ་ཡ་མཚན་རེད། ཁྱོད་ཀྱིས་
ཀྱང་སི་ཐི་ལེ་ཁི་ལན་ཏི་ངོ་ཤེས་པ་དེ་ངོ་མ་ཡ་མཚན་རེད” ཟེར།
“ང་རང་བརྩི་བཀུར་མེད་པའི་མི་ལ་དགའ་མི་སྲིད།" ཧྲི་ཐི་ལུའེ་ཧྥུའི་ལྕམ་མོས་བཤད།
ཏི་ཨེར་ཁེ་ཡི་དགོད་མཚམས་ད་དུང་བཞག་མེད། ཁོ་རང་ཁ་ཕྱིར་འཁོར་ཏེ་བདག་ལ་
གསལ་བྱེད་ཅིག་བྱེད།
“ཁྱོད་ཀྱིས་ཤེས་སྲིད། ཐེངས་ཤིག་ལ་ངས་ཁོ་རང་ངའི་རི་མོར་བལྟ་བར་གདན་ཞུ་
བྱས། ཁོ་རང་སླེབས་བྱུང་། ངས་རང་གི་རི་མོ་ཡོད་ཚད་བླངས་ཏེ་ཁོ་ལ་བལྟ་རུ་བཅུག་པ་
ཡིན།” སྐད་ཆ་བཤད་དེ་མཚམས་དེར་སླེབས་དུས་ཧྲི་ཐི་ལུའེ་ཧྥུ་ཅུང་དོགས་མི་བདེ་བར་
གྱུར་ཅིང་ཡུད་ཙམ་ལ་ཐེ་ཚོམ་གྱི་དཔྱང་ཐག་ལ་འཇུས། བདག་གིས་ཚོད་དཔག་བྱེད་
ཐབས་བྲལ་བ་ཞིག་ནི་ཁོས་ཅིའི་ཕྱིར་དང་ཐོག་རང་ཉིད་ཁ་སྐྱེངས་དགོས་པའི་གཏམ་རྒྱུད་
འདི་ལྟ་བུ་ཞིག་གི་མགོ་བསླངས་པ་དེ་རེད། ཁོས་ཇི་ལྟར་གཏམ་རྒྱུད་འདིའི་མཇུག་སྒྲིལ་
དགོས་པ་གཏན་ནས་མ་ཤེས། “ཁོས་ངའི་རི་མོར་ལྟ་བཞིན་སྐད་ཆ་ཚིག་གཅིག་ཀྱང་མ་
བཤད། ངའི་བསམ་ཚུལ་ནི་ཁོས་རི་མོ་རྣམས་ལ་བལྟས་ཚར་རྗེས་ད་གཟོད་བསམ་འཆར་
འདོན་སྲིད་སྙམ་མོད། མཇུག་མཐར་ངས ‘འདི་དག་རེད' ཅེས་བཤད་པ་ན། ཁོས་བཤད་
རྒྱུར། ‘ང་ཡོང་དོན་ནི་ཁྱོད་ལ་ཧྥ་སྒོར་ཉི་ཤུ་བསྐྱི་བའི་ཆེད་ཡིན’ ” ཟེར།
“ཏི་ཨེར་ཁེ་ཡིས་ངོ་མ་ཁོ་ལ་སྒོར་མོ་བསྐྱིས་སོང་།” ཁོའི་ཆུང་མ་ཁོང་ཁྲོ་ལངས་
བཞིན་སྨྲས།
“ངས་ཁོའི་སྐད་ཆ་འདི་ཐོས་མ་ཐག་དངངས་འདར་ཞིག་བརྒྱབ་བྱུང་། ངས་ཁོ་ལ་
ཁས་ལེན་མི་བྱེད་སྲོལ་ག་ལ་ཡོད། ཁོས་སྒོར་མོ་ཨམ་ཕྲག་ཏུ་བཅུག་རྗེས། ཁ་ངའི་ཕྱོགས་
སུ་འཁོར་ཏེ་མགོ་བོ་ནང་དུ་ལྡེམ་ཙམ་བྱས་པ་དང་། ‘ཐུགས་རྗེ་ཆེ’ ཞེས་བརྗོད་བཞིན་ཁ་
ཕྱིར་འཁོར་ཏེ་བུད་སོང་།”
གཏམ་རྒྱུད་འདི་བཤད་པའི་དུས་སུ། ཏི་ཨེར་ཁེ•ཧྲི་ཐི་ལུའེ་ཧྥུ་ཡི་གླེན་ཞིང་སྒོར་བའི་
གདོང་ལ་ཧ་ལས་ཤིང་གསེད་བཀྲོལ་བྱེད་དཀའ་བའི་རྣམ་འགྱུར་ཞིག་མངོན་འདུག་པས།
ཁྱོད་ཀྱིས་བལྟས་མ་ཉིད་དུ་དགོད་ཁ་མི་འཆོར་བའི་ངེས་པ་ཡེ་ནས་མེད།
“གལ་སྲིད་ཁོས་ངས་བྲིས་པའི་རི་མོ་རྣམས་མི་ལེགས་ཞེས་བརྗོད་པའི་དབང་དུ་
བཏང་ན། ངས་དེ་ལ་སྣང་འཇོག་ཅི་ཡང་མི་བྱེད། ཡིན་ནའང་། ཁོས་ཅི་ཡང་མ་བཤད།
ཚིག་གཅིག་ཀྱང་མ་བཤད།”
“ཁྱོད་ཀྱིས་ད་དུང་ཡིད་ཚིམ་པའི་སྒོ་ནས་གཏམ་རྒྱུད་འདི་ཁོ་ལ་བཤད་ཐུབ་བམ། ཏི་
ཨེར་ཁེ་ལགས།” ཁོའི་ཆུང་མས་བཤད།
ཡིད་སྐྱོ་བ་ཞིག་ལ། གཏམ་རྒྱུད་འདི་སུ་ཞིག་གིས་ཐོས་ན། ཐོག་མར་ཧོ་ལན་པ་འདིས་
འཁྲབ་པའི་དགོད་བྲོ་བའི་གར་ཆུང་ལ་དགོད་ཁ་བྱེད་པ་ལས། སི་ཐི་ལེ་ཁི་ལན་ཏི་ཡི་རྩུབ་
སྤྱོད་ཀྱི་བྱེད་སྟངས་ལ་སྡང་སེམས་བྱེད་མཁན་སུ་ཡང་མེད་པ་དེ་རེད།
“མི་འདི་ངས་གཏན་ནས་མཐོང་ན་མི་འདོད།” ཧྲི་ཐི་ལུའེ་ཧྥུའི་ལྕམ་མོས་བཤད།
ཧྲི་ཐི་ལུའེ་ཧྥུ་དགོད་བཞིན་ཕྲག་པ་གཟེང་གཟེང་ཞིག་བྱས། ཁོའི་གཤིས་ཀ་ལེགས་པོ་
དེ་ཡང་བསྐྱར་སླར་གསོ་བྱུང་སོང་།
“དོན་དངོས་སུ་ཁོ་ནི་རི་མོ་པ་ཁྱད་དུ་འཕགས་པ་ཞིག་ཡིན། ཧ་ཅང་ཁྱད་དུ་
འཕགས་པ་ཞིག་ཡིན།”
“སི་ཐི་ལེ་ཁི་ལན་ཏི་ཟེར་བ་ཡིན་ནམ།” བདག་གིས་སྐད་བརྒྱབ་བྱུང་། “ང་ཚོས་
གླེང་བཞིན་པ་ནི་མི་གཅིག་མ་རེད།
“གཟུགས་བོངས་ཆེ་ཞིང་སྨ་ར་དམར་པོ་བཞག་པའི་མི་དེ་ཡིན། ཁྲ་ལེ་ཟི•སི་ཐི་ལེ་
ཁི་ལན་ཏི་སྟེ། དབྱིན་ཇི་པ་ཞིག་ཡིན།”
“ངས་ཁོ་ངོ་ཤེས་དུས་ཁོས་སྨ་ར་བཞག་མེད། འོན་ཀྱང་གལ་ཏེ་སྨ་ར་བཞག་ཡོད་ཚེ།
མདོག་དམར་པོ་ཡིན་ཤས་ཆེ། ངས་བཤད་པའི་མི་འདིས་ལོ་ལྔའི་ཡར་སྔོན་དུ་ད་གཟོད་རི་
མོ་འབྲི་མགོ་བརྩམས་པ་ཡིན།”
“མི་འདི་རེད། ཁོ་ནི་རླབས་ཆེན་གྱི་རི་མོ་པ་ཞིག་རེད།"
“ཡིན་མི་སྲིད།”
“ངས་ནམ་ཞིག་ལ་བལྟས་ནས་འཕྱུག་པ་ཡིན་ནམ།” ཏི་ཨེར་ཁེ་ཡིས་བདག་ལ་
དྲིས་བྱུང་། “ངས་ཁྱོད་ལ་བཤད། ཁོ་ལ་ལྷན་སྐྱེས་ཀྱི་ཤེས་རབ་ལྡན། ང་ལ་གདེང་ཚོད་
ཡོད་ཁོ་ཐག་ཡིན། ལོ་བརྒྱ་འདས་རྗེས། གལ་ཏེ་ད་དུང་མི་ཞིག་གིས་འུ་གཉིས་ཡིད་ནས་
བརྗེད་མེད་ཚེ། དེ་ནི་འུ་གཉིས་ཀྱིས་ཁྲ་ལེ་ཟི་སི་ཐི་ལེ་ཁི་ལན་ཏི་ངོ་ཤེས་པ་ལ་རག་ལས་
པས་ཡིན།”
བདག་ཧ་ལས་སོང་། ཡིན་ནའང་། དེ་དང་ཆབས་ཅིག་ཏུ་ཧ་ཅང་དགའ་སྤྲོ་ཆེན་པོ་
ཞིག་སྐྱེས་བྱུང་། བདག་གིས་གློ་བུར་དུ་ཆེས་མཇུག་མཐར་ཁོ་དང་ཁ་བརྡ་ཐེངས་གཅིག་
བྱས་པ་དེ་ཡིད་ལ་དྲན་བྱུང་།
“ས་ཆ་གང་ཞིག་ནས་ཁོའི་བརྩམས་ཆོས་མཐོང་ཐུབ་བམ།” བདག་གིས་དྲིས། “ཁོ་
ལ་ད་ལྟ་མིང་གྲགས་ག་ཙམ་ཡོད་དམ། ད་སྐབས་གང་ན་བཞུགས་ཡོད་དམ།”
“མིང་གྲགས་ཅི་ཡང་མེད། ངས་བསམ་ན་ཁོས་རི་མོ་གཅིག་ཀྱང་བཙོང་མྱོང་མེད།
ཁྱོད་ཀྱིས་མི་གཞན་ལ་ཁོའི་རི་མོ་སྐོར་གླེང་ན། དགོད་ཁ་མི་ཤོར་མཁན་གཅིག་ཀྱང་མི་
འདུག ཡིན་ནའང་། ངས་ནི་ཁོ་རང་ཁྱད་དུ་འཕགས་པའི་རི་མོ་པ་ཞིག་ཡིན་པ་ཤེས། ཁོ་
ཚོས་མ་ནའེ་ལའང་འཕྱ་དགོད་བྱས་པ་མ་ཡིན་ནམ། སྔོན་ཆད་ཁའི་ལའོ་ཡི་རི་མོ་ཡང་
གཅིག་ཀྱང་བཙོང་མ་ཐུབ་པ་མ་ཡིན་ནམ། ཁོ་གང་དུ་བཞུགས་ཡོད་པ་ངས་མི་ཤེས། འོན་
ཀྱང་ངས་ཁྱོད་ལ་ཁོ་རང་བཙལ་རོགས་བྱས་ཆོག ཉིན་རྒྱུན་གྱི་དགོང་ཁའི་དུས་ཚོད་
བདུན་སྟེང་ཁི་ལེ་ཧྲའེ་ལམ་གྱི་ཁའོ་ཧྥེ་ཁང་ཞིག་ཏུ་འགྲོ་བཞིན་ཡོད། གལ་སྲིད་ཁྱོད་རང་
འཐད་པ་ཡིན་ཚེ་ངེད་གཉིས་སང་ཉིན་སོང་ཆོག”
“ཁོ་རང་ང་ལ་ཐུག་འཕྲད་བྱེད་འདོད་ཡོད་མེད་ངས་མི་ཤེས། ངའི་བློ་མི་བདེ་བ་ཞིག་
ནི་ངས་ཁོ་ལ་ཁོས་ཕྱིར་དྲན་བྱེད་མི་འདོད་པའི་ལོ་ཟླ་ཞིག་ཕྱིར་དྲན་བྱེད་དུ་འཇུག་སྲིད་སྙམ་
གྱིན་འདུག ཡིན་ནའང་། ངས་བསམ་ན་ང་རང་ཐེངས་གཅིག་ལ་ཅིས་ཀྱང་འགྲོ་དགོས་པར་
འདུག ཁོའི་བརྩམས་ཆོས་ཤིག་མཐོང་ཐུབ་པའི་གོ་སྐབས་འདྲ་ཡོད་ཀྱང་སྲིད།”
“ཁྱོད་ཀྱིས་ཁོའི་ལག་གི་དེ་མཐོང་མི་ཐུབ། ཁོས་ཁྱོད་ལ་ཅི་ཡང་བལྟ་རུ་མི་འཇུག
ངས་རི་མོའི་ཚོང་པ་ཆུང་ཆུང་ཞིག་ངོ་ཤེས། དེའི་ལག་ན་ཁོའི་རི་མོ་གཉིས་གསུམ་ཙམ་
ཡོད། གལ་ཏེ་ཁྱོད་འགྲོ་ངེས་ན། ངས་ཅིས་ཀྱང་ཁྱོད་ལ་འགྲོ་རོགས་བྱེད། ཁྱོད་ཀྱིས་བལྟ་མི་
ཤེས་པས་ངས་ངེས་པར་དུ་ཁྱོད་ལ་མཛུབ་སྟོན་བྱ་དགོས།”
“ཏི་ཨེར་ཁེ་ལགས། ཁྱོད་ཀྱིས་དངོས་གནས་ང་རང་བཟོད་བསྲན་བྱེད་མི་ཐུབ་པའི་
གནས་སུ་བཀོད་སོང་།” ཧྲི་ཐི་ལུའེ་ཧྥུའི་ལྕམ་མོས་བཤད་རྒྱུར། “ཁོས་ཁྱོད་ལ་དེ་ལྟར་
བརྙས་བཅོས་བྱས་རུང་། ཁྱོད་ཀྱིས་ཅིའི་ཕྱིར་ད་དུང་འདི་ལྟར་ཁོའི་རི་མོར་བགྲོ་གླེང་བྱེད་
པ་ཡིན།” མོ་ཁ་ཕྱིར་འཁོར་ཏེ་བདག་ལ་བཤད་རྒྱུར། “ཁྱོད་ཀྱིས་ཤེས་སམ། མི་འགའ་རེ་
འདིར་ཏི་ཨེར་ཁེ་ཡི་རི་མོ་ཉོ་རུ་འོངས་སྐབས། ཁོས་ཁོ་ཚོར་སི་ཐི་ལེ་ཁི་ལན་ཏིའི་རི་མོ་ཉོ་
བར་སྐུལ་མ་བྱེད། ཁོས་ཅིས་ཀྱང་སི་ཐི་ལེ་ཁི་ལན་ཏི་ལ་རི་མོ་འདིར་ཁྱེར་འོང་དུ་བཅུག་སྟེ་
ངེས་པར་དུ་ཁོ་ཚོར་བལྟ་རུ་འཇུག་པ་ཡིན།”
“ཁྱོད་ཀྱིས་བལྟས་ན་སི་ཐི་ལེ་ཁི་ལན་ཏི་ཡི་རི་མོ་ག་འདྲ་རེད།” བདག་དགོད་ཞོར་
དུ་དྲིས།
“ཧ་ཅང་བཙོག་པོ་འདུག”
“ཨ། སྙིང་ཉེ་མ་ལགས། ཁྱོད་ཀྱིས་བལྟ་མ་ཤེས་པ་རེད།”
“ཧིན། ཁྱོད་ཀྱི་ཧོ་ལན་གྱི་ཡུལ་མི་དེ་ཚོར་སྡང་སེམས་ཀྱིས་བཟོད་དཀའ་འདུག ཁོ་
ཚོའི་སེམས་སུ་ཁྱོད་ཀྱིས་ཀུ་རེ་རྩེ་བཞིན་ཡོད་པར་འདོད་ཡོད།”
ཏི་ཨེར་ཁེ•ཧྲི་ཐི་ལུའེ་ཧྥུས་མིག་ཤེལ་བླངས་ནས་ཕྱིས་ཕྱིས་ཙམ་བྱས། ཁོའི་དམར་
མདངས་བཀྲ་བའི་གདོང་བ་དེ་དགའ་དྲགས་པའི་དབང་གིས་འོད་ཅིག་འཚེར་བཞིན་ཡོད།
“ཁྱོད་ཀྱི་སེམས་སུ་མཛེས་པ་སྟེ། འཇིག་རྟེན་སྟེང་ཆེས་རིན་ཐང་ཆེ་བའི་རྒྱུ་ནོར་
དེ་ཆུ་འགྲམ་གྱི་བྱེ་ཐང་གི་རྡོ་དང་འདྲ་བར་ལམ་འགྲོ་བ་ཞིག་གིས་སྣང་མེད་ཀྱི་སྒོ་ནས་
གང་དགར་དུ་འཐུ་ཐུབ་པ་ཞིག་ཡིན་ནམ། མཛེས་པ་ནི་མཚར་སྡུག་དང་ངོ་མཚར་གྱི་ཕུང་
པོ་གཅིག་ཏུ་འདུས་པ་ཞིག་ཡིན། སྒྱུ་རྩལ་པས་སེམས་ཀྱི་མནར་གཅོད་ལ་བརྟེན་ནས་ད་
གཟོད་སྙིགས་མའི་འཇིག་རྟེན་གྱི་ཁྲོད་ནས་གསར་བཞེངས་བྱས་པ་ཡིན། མཛེས་པ་གསར་
བཟོ་བྱས་ཟིན་ནའང་། དེའི་མཛེས་དཔྱོད་ཀྱི་ཆ་སྐྱེ་བོ་སུ་གང་ཡང་རུང་བ་ཞིག་ལ་བདེ་
བླག་ཏུ་རྟོགས་སུ་འཇུག་པའི་ཆེད་གཏན་ནས་མིན། དེ་ཉིད་རྟོགས་པར་འདོད་ན། སྐྱེ་བོ་སུ་
ཞིག་གིས་ངེས་པར་དུ་སྒྱུ་རྩལ་པ་བརྒྱུད་མྱོང་བའི་ཉེན་ཁ་དེ་ལ་སླར་ཡང་མྱོང་རོལ་ཐེངས་
གཅིག་བྱེད་དགོས་པར་འདུག ཁོས་ཁྱོད་ལ་མཛེས་པའི་དབྱངས་རྟ་སྙན་མོ་ཞིག་གི་གླུ་
བླངས་ན། གལ་ཏེ་ཁྱོད་ཀྱིས་དེ་ཉིད་སེམས་སུ་ཡང་བསྐྱར་ཐེངས་ཤིག་ལ་གསན་འདོད་ཚེ།
ངེས་པར་དུ་ཕུན་སུམ་ཚོགས་པའི་ཤེས་བྱ་ཡོན་ཏན་དགོས་པར་མ་ཟད། ད་དུང་ཤེས་ཚོར་
རྣོན་པོ་ཞིག་དང་བསམ་པའི་བཀོད་ཤུགས་ཆེན་པོ་ཞིག་ཀྱང་དགོས་ངེས་རེད།”
“ཏི་ཨེར་ཁེ་ལགས། ངའི་སེམས་སུ་རྒྱུན་དུ་ཁྱོད་ཀྱི་རི་མོ་ནི་ཧ་ཅང་མཛེས་པར་
འདོད་འདུག་པ་འདི་ཅི་ཡིན་ནམ། ཁྱོད་ཀྱི་རི་མོ་ངས་ཐེངས་དང་པོར་མཐོང་བའི་ཚེ། ཧ་
ཅང་མཛེས་དྲགས་པར་སྙམ་བྱུང་།”
ཧྲི་ཐི་ལུའེ་ཧྥུ་ཡི་མཆུ་སྒྲོས་འདར་ཙམ་བྱས་བྱུང་།
“སྙིང་ཉེ་མ་ལགས། ཁྱོད་རང་མལ་དུ་ཉོལ། ང་རང་གྲོགས་པོ་དང་མཉམ་དུ་འཆམ་
འཆམ་ཙམ་བྱས་རྗེས་འཕྲལ་དུ་ཕྱིར་སླེབས་འོང་།”

ཉི་ཤུ་པ།

ཏི་ཨེར་ཁེ•ཧྲི་ཐི་ལུའེ་ཧྥུ་སང་ཉིན་དགོང་མོ་བདག་བཙལ་དུ་འོང་རྒྱུ་དང་། བདག་
འཁྲིད་དེ་ཧ་ལམ་སི་ཐི་ལེ་ཁི་ལན་ཏི་རྙེད་སྲིད་པའི་ཁའོ་ཧྥེ་ཁང་དུ་འགྲོ་རྒྱུར་ཁས་ལེན་
བྱས་ཡོད། བདག་གིས་བསམ་ན་འདི་ནི་ཧ་ཅང་སྤྲོ་སྣང་ལྡན་པ་ཞིག་རེད། རྒྱུ་མཚན་ནི་
གནས་འདི་ནི་ཐེངས་སྔོན་མར་བདག་པ་ལིར་འོངས་ཏེ་སི་ཐི་ལེ་ཁི་ལན་ཏི་ལ་བལྟ་དུས་
ངེད་གཉིས་ཀྱིས་མཉམ་དུ་ཁུའུ་ཨའེ་ཨ་རག་བཏུང་ས་དེ་རེད། ལོ་འདི་འདྲའི་མང་པོ་ཞིག་
ལ། ཁོས་ཐ་ན་དགོང་མོར་རང་ཉིད་བག་ཕེབས་ངལ་གསོ་བྱེད་སའི་གནས་དེའང་བརྗེ་མེད།
འདི་ལས་ཁོའི་གོམས་གཤིས་བསྒྱུར་མི་སླ་བ་མཚོན་ཐུབ། བདག་གིས་བལྟས་ན། འདི་ཡང་
ཁོའི་རང་གཤིས་ཤིག་ཡིན་པར་སྙམ།
“ཁོ་རང་འདི་གར་ཡོད།” ངེད་གཉིས་ཁའོ་ཧྥེ་ཁང་དེར་སླེབས་སྐབས། ཧྲི་ཐི་ལུའེ་
ཧྥུས་དེ་ལྟར་བཤད།
དེའི་དུས་སྟོན་ཟླ་བཅུ་པར་སླེབས་ཟིན་ནའང་། དགོང་ཟས་རྗེས་ཀྱི་ས་སྲོས་ཀྱི་དུས་
འདི་ལ་ད་དུང་ནམ་ཟླ་ཧ་ཅང་དྲོ། ལམ་ནང་དུ་བཤམས་པའི་ཁའོ་ཧྥེ་རྐུབ་སྟེགས་སུ་སྐྱེ་
བོའི་ཚོགས་ཀྱིས་ཁེངས་འདུག བདག་གིས་མི་ཚོགས་ཀྱི་ཁྲོད་དུ་མིག་མྱུལ་བྱས་ནའང་།
སི་ཐི་ལེ་ཁི་ལན་ཏི་མཐོང་མ་བྱུང༌།
“ལྟོས་དང་། ཁོ་རང་ཕར་ཕྱོགས་ཀན་ན་བསྡད་འདུག གྲུ་ཟུར་ཀན་ན་མི་ཞིག་དང་
མིག་མངས་རྩེ་བཞིན་ཡོད།"
དེ་རུ་མི་ཞིག་འཇིག་གཞོང་སྟེང་དུ་མགོ་སྒུར་འདུག་པས། བདག་གིས་དེའི་ཕྱིང་ཞྭ་
ཆེན་མོ་དེ་དང་སྨ་ར་དམར་པོ་དེ་ལས་ཅི་ཡང་མཐོང་མ་བྱུང་། ངེད་གཉིས་སྒྲོག་ཙེའི་བར་
གསེང་བརྒྱུད་དེ་ཁོའི་གམ་དུ་སོང་།
“སི་ཐི་ལེ་ཁི་ལན་ཏི་ལགས།་
ཁོས་མགོ་བོ་ཡར་བཀྱགས་ཏེ་བལྟས་བྱུང༌།
“ཨེ། ཚོན་པོ། ཁྱོད་ལ་དོན་དག་ཅི་ཞིག་ཡོད་དམ།”
“ངས་ཁྱོད་ལ་གྲོགས་པོ་རྙིང་བ་ཞིག་ཁྲིད་འོངས་ཡོད། ཁོ་ཁྱོད་ལ་ཐུག་འཕྲད་བྱེད་
འདོད་ཡོད། "
སི་ཐི་ལེ་ཁི་ལན་ཏི་ཡིས་བདག་ལ་ལྟ་ཙམ་བྱས་མོད། བདག་སུ་ཡིན་ངོ་མ་ཤེས་པས།
ཁོའི་མིག་ཟུང་ཡང་བསྐྱར་འཇིག་གཞོང་ངོས་སུ་འཁོར།
“བཞུགས་གདན་འཇགས། ཁ་རོག་གེར་སྡོད།” ཁོས་བཤད།
ཁོས་འཇིག་རྡེའུ་ཞིག་ཕར་བསྣུར་རྗེས། བློ་རིག་ཡོད་ཚད་འཇིག་རྡེའུ་སྔོན་མའི་སྟེང་
དུ་སྒྲིམ་པར་བྱེད། སྙིང་ཉེ་བའི་ཧྲི་ཐི་ལུའེ་ཧྥུས་སེམས་ཁྲལ་གྱི་ངང་ནས་བདག་ལ་མིག་
གིས་ཐེངས་ཤིག་བལྟས། ཡིན་ནའང་བདག་ལ་དོགས་མི་བདེ་བའི་སྣང་ཚུལ་ཅི་ཡང་མེད།
བདག་གིས་བཏུང་ཆུ་ཞིག་བླངས་ཤིང་། དེ་རུ་ཁུ་སིམ་མེར་ཙོག་སྟེ་སི་ཐི་ལེ་ཁི་ལན་ཏིས་
མིག་མངས་མཇུག་བསྒྲིལ་བར་ངང་སྒུག་བྱས། འདི་ལྟར་བག་ཕེབས་ངང་ཁོ་ལ་ལྟ་ཞིབ་
བྱེད་པའི་གོ་སྐབས་ཤིག་ལྡན་པ་དེ་བདག་ལ་མཚོན་ན་དགའ་འོས་པའི་དོན་དག་ཅིག་
རེད། གལ་སྲིད་བདག་གཅིག་པུ་ཁོ་འཚོལ་དུ་འོངས་པའི་དབང་དུ་བཏང་ན། བདག་གིས་
ཁོ་རང་གཏན་ནས་ངོ་ཤེས་མི་སྲིད། ཐོག་མར། ཁོའི་གདོང་གི་ཕྱེད་ཀ་ནི་གཟེང་ཞིང་རྫུབས་
པའི་ཁ་སྤུ་དེས་ཁེབས་ཤིང་། མགོ་སྐྲ་ཧ་ཅང་རིང་བོ་ཞིག་སྐྱེས་འདུག དེ་བས་ཀྱང་ཧ་ལས་
པའི་འགྱུར་ལྡོག་ཅིག་ནི་ཁོ་རང་སྐམ་ཞིང་རིད་དྲགས་པ་དེ་རེད། དེའི་རྐྱེན་གྱིས་ཁོའི་
གདོང་གི་སྣ་ཆེན་པོ་དེ་སྔར་བས་ཀྱང་ང་རྒྱལ་དང་བཅས་ཏེ་འབུར་དུ་ཐོན་ཡོད་པ་དང་།
མཁུར་རུས་ཕྱི་ལ་འབུར་ཞིང་། མིག་ཟུང་ནི་སྔོན་དང་བསྡུར་ན་ཇེ་ཆེར་གྱུར་འདུག ཁོའི་
མུར་གོང་གཏིང་དུ་རྡིབ་ཡོད་པ་དང་། ལུས་པོ་རིད་དྲགས་པས་རུས་པ་ལ་སྐྱི་མོས་གཡོགས་
པ་ཙམ་དུ་འདུག ཁོའི་གྱོན་པ་ནི་སྔར་བཞིན་ལོ་ལྔའི་ཡར་སྔོན་ལ་བདག་གིས་མཐོང་
བའི་ལྭ་བ་དེ་གྱོན་འདུག་ལ། ཁྱད་པར་ནི་ད་ལྟ་རྙིང་ཞིང་རལ་བར་གྱུར་ལ་སྟེང་དུ་སྣུམ་
གྱིས་སིམ་འདུག ཡིན་ནའང་དེ་ཉིད་ཁོའི་ལུས་སྟེང་དུ་གྱོན་ཚེ་གྱོན་པ་ཕར་གཡོབ་ཚུར་
གཡོབ་བྱེད་པར་བལྟས་ན། དེ་ནི་ཧ་ལམ་སྐྱེ་བོ་གཞན་ཞིག་ལ་བཟོས་པའི་ལྭ་བ་རང་གིས་
གྱོན་པ་དང་མཚུངས། བདག་གིས་ཁོའི་ལག་པ་གཉིས་ཧ་ཅང་མི་གཙང་བའི་ཚུལ་དེར་
ཡིད་འཇོག་བྱས་སོང་། ཁོའི་སེན་མོ་ཧ་ཅང་རིང་། ལག་པའི་སྟེང་གི་རྩ་ཆེན་མ་གཏོགས་
ཚང་མ་རུས་པར་གྱུར་འདུག་པས་ལག་པ་ཆེ་ལ་ཤུགས་དང་ལྡན་པའི་སྣང་བ་སྟེར། ཡིན་
ནའང་སྔོན་ཆད་ཁོའི་ལག་པ་ཇི་འདྲའི་ཡག་པོ་ཞིག་ཡིན་ཚུལ་བདག་གི་བློ་ངོ་ན་ཅི་ཡང་
མི་འདུག ཁོས་དེ་རུ་བློ་སེམས་རྩེ་གཅིག་གིས་མིག་མངས་རྩེ་བཞིན་པ་དེས་བདག་ལ་ཧ་
ལས་པའི་ཚོར་སྣང་ཞིག་སྩལ་བ་སྟེ། ཁོའི་ལུས་སྟེང་དུ་གཞན་དང་མི་མཚུངས་པའི་འགྲན་
ཟླ་དང་བྲལ་བའི་སྟོབས་ཤུགས་ཤིག་སྦས་འདུག བདག་གིས་ཅི་ཡིན་ཆ་མི་འཚལ་མོད།
ཁོའི་སྐམ་ཞིང་རིད་པའི་ལུས་པོ་འདི་ལས་སྟོབས་ཤུགས་དེ་དེ་བས་ལྷང་ལ་བུད་འདུག
ཁོས་འཇིག་རྡེའུ་ཞིག་བསྙུར་རྗེས། དེ་མ་ཐག་ལུས་པོ་རྒྱབ་ཏུ་གཅིག་ཁེན་ཏེ་རང་གི་
འདེད་ཡ་ལ་མིག་མྱུལ་བྱེད་ཅིང་། མིག་མདངས་ལས་ཡ་མཚན་ཞིང་ལུས་སེམས་གཅིག་
ཏུ་མི་གནས་པའི་མདངས་ཤིག་མངོན་འོངས། ཁོའི་འདེད་ཡ་ནི་ཁ་སྤུ་སྟུག་པོ་བཞག་ཡོད་
པའི་ཧྥ་རན་སི་པ་ཚོན་པོ་ཞིག་རེད། ཧྥ་རན་སི་པ་འདིས་རང་གི་མིག་མངས་ཀྱི་གནས་
ཚུལ་ལ་ལྟ་ཞིབ་ཅིག་བྱས་རྗེས། གློ་བུར་དུ་འཛུམ་དམུལ་དམུལ་གྱིས་གཤེ་གཤེ་འགའ་
བཏང་ཞིང་ཁོང་ཁྲོ་དང་བཅས་ཏེ་འཇིག་རྡེའུ་རྣམས་ལྷན་དུ་བསྡུས་ཏེ་འཇིག་སྒམ་དུ་
གཡུགས། ཁོས་སི་ཐི་ལེ་ཁི་ལན་ཏི་ལ་ངོ་འཛིན་ཅི་ཡང་མི་བྱེད་པར་སྡིགས་མོ་བྱེད་བཞིན་
ཞབས་ཞུ་པ་བོས་ཏེ་ཁོ་གཉིས་ཀྱི་ཆང་རིན་སྤྲད་རྗེས་གནས་དེ་ལས་གྱེས། ཧྲི་ཐི་ལུའེ་ཧྥུས་
རྐུབ་སྟེགས་སྒྲོག་ཙེའི་ཕྱོགས་སུ་བསྣུར་ཙམ་བྱས།
“ངས་བལྟས་ན་ད་ལྟ་ང་ཚོས་ཁ་བརྡ་བྱས་ཆོག” ཁོས་བཤད།
སི་ཐི་ལེ་ཁི་ལན་ཏི་ཡི་མིག་འོད་ཁོའི་ལུས་སྟེང་དུ་བསྐོར། དེའི་ནང་དུ་ངན་སེམས་
དང་བཅས་པའི་འཕྱ་སྨོད་ཀྱི་སྤྱོའི་ཚིག་ཅི་ཞིག་འདྲེས་འདུག ཁོས་ཟུར་ཟའི་ཚིག་ཅི་ཞིག་
འཚོལ་གྱིན་ཡོད་པ་བདག་གིས་ཁ་ཚོན་བཅད་ཆོག་མོད། ཡིན་ནའང་འོས་ཤིང་འཚམ་པ་
ཞིག་མ་རྙེད་པའི་རྐྱེན་གྱིས་ད་གཟོད་ཁ་ཅི་ཡང་མ་གྲག
“ངས་ཁྱོད་ལ་གྲོགས་པོ་རྙིང་བ་ཞིག་ཁྲིད་འོངས་ཡོད། ཁོ་ཁྱོད་ལ་ཐུག་འཕྲད་བྱེད་
འདོད་ཡོད།” ཧྲི་ཐི་ལུའེ་ཧྥུས་གདོང་ལ་འཛུམ་བསྡུས་ཏེ་དང་ཐོག་ངོ་འཕྲད་སྐབས་ཀྱི་སྐད་
ཆ་དེ་སླར་ཡང་བསྐྱར་ཟློས་ཐེངས་ཤིག་བྱས།
སི་ཐི་ལེ་ཁི་ལན་ཏི་ཡིས་བསམ་གཞིག་གཏོང་བཞིན་བདག་ལ་ལྟ། ཧ་ལམ་དུས་ཚོད་
སྐར་མ་གཅིག་འགྱངས། ངས་སྔར་བཞིན་ཁ་ཅི་ཡང་མ་གྲག
“ངས་མི་ཚེ་འདིར་མི་འདི་མཐོང་མ་མྱོང་།” ཁོས་བཤད།
ཁོས་འདི་ལྟར་བཤད་དོན་ཅི་ཡིན་པ་བདག་གིས་རྟོགས་མ་བྱུང་། ཁོའི་མིག་མདངས་
ལས་ཁོང་གིས་བདག་ངོ་ཤེས་ཀྱིན་ཡོད་པ་ཁོ་ཐག་གཅོད་ཐུབ། བདག་ནི་ལོ་འགའི་ཡར་
སྔོན་ནང་བཞིན་དེ་མ་ཉིད་དུ་ངོ་ཚ་མི་ཐེག་པ་ཞིག་གཏན་ནས་མིན།
“ངས་ཉིན་འགའི་སྔོན་ལ་ཁྱོད་ཀྱི་ཆུང་མ་མཐོང་བྱུང་།” བདག་གིས་བཤད་
རྒྱུར། “ངས་བལྟས་ན་ཁྱོད་ཀྱིས་མོའི་ཉེ་དུས་ཀྱི་གནས་ཚུལ་ཤེས་འདོད་ཡོད་པ་ཁོ་
ཐག་ཡིན།”
ཁོས་དགོད་སྒྲ་ཞིག་ཕྱུངས་པ་དང་། མིག་ལས་འོད་མདངས་ཤིག་འཕྲོས་བྱུང༌།
“ང་ཚོས་སྔོན་ཆད་མཉམ་དུ་སྐྱིད་པའི་མཚན་མོ་ཞིག་ལ་རོལ་བ་ཡིན།” ཁོས་
བཤད་རྒྱུར། “དེ་ནི་ནམ་ཞིག་གི་དུས་ཡིན་ནམ།”
‘མི་ལོ་ལྔའི་སྔོན་རེད།”
ཁོས་ཡང་བསྐྱར་ཁུའུ་ཨའེ་ཨ་རག་ཤེལ་ཕོར་གང་བླངས། ཧྲི་ཐི་ལུའེ་ཧྥུས་བར་
མཚམས་མེད་པར་ཁོ་དང་ངེད་གཉིས་ཇི་ལྟར་ངོ་འཕྲད་པ་དང་། སྟེས་དབང་གིས་གཉིས་
ཀས་ཀྱང་སི་ཐི་ལེ་ཁི་ལན་ཏི་ངོ་ཤེས་པ་རྟོགས་ཚུལ་དག་གསེད་བཀྲོལ་བྱེད། བདག་གིས་
ཁོས་བཤད་པའི་སྐད་ཆ་འདི་དག་སི་ཐི་ལེ་ཁི་ལན་ཏིའི་རྣ་ནང་དུ་འགྲོ་ཡི་ཡོད་མེད་ཆ་མ་
འཚལ། རྒྱུ་མཚན་ནི་ཁོས་ཐེངས་འགར་ཅི་ཞིག་དྲན་བྱུང་བས་བདག་ལ་ལྟ་ཙམ་བྱས་པ་
ལས་གཞན། དུས་ཚོད་ཆེས་མང་ཤོས་ཤིག་ལ་ཁོས་རང་ཉིད་ཀྱི་དོན་དག་ཅིག་ལ་བསམ་
གཞིགས་བྱེད་ཀྱིན་ཡོད། གལ་སྲིད་ཧྲི་ཐི་ལུའེ་ཧྥུས་རྫོགས་རྒྱུ་མེད་པའི་ཉོག་བཤད་དེ་འདྲ་
མང་པོ་བརྒྱབ་མེད་པ་ཡིན་ན། ཐེངས་འདིའི་ཁ་བརྡ་ཅིས་ཀྱང་མཚམས་ཆད་འགྲོ་ངེས་
ཡིན་པ་ཁོ་ཐག་བཅད་ཆོག དུས་ཚོད་ཕྱེད་ཀ་ཞིག་གི་རྗེས་སུ་ཧོ་ལན་པ་འདིས་ཆུ་ཚོད་ལ་
ལྟ་ཙམ་བྱས་རྗེས། ཁོ་རང་ངེས་པར་དུ་ཕྱིར་འགྲོ་དགོས་ཞེས་བཤད་བྱུང་། ཁོས་བདག་ལ་
ཁོ་དང་མཉམ་དུ་འགྲོ་རྒྱུ་ཡིན་མིན་འདྲི། བདག་གི་སེམས་སུ། རང་ཉིད་གཅིག་པུ་ཡིན་ཚེ་
སི་ཐི་ལེ་ཁི་ལན་ཏིའི་ངག་ལས་ཅི་ཞིག་ཐོས་ཐུབ་པར་ངེས་པས། བདག་གིས་ཁོ་ལ་ང་རང་
ཅུང་ཙམ་འདུག་རྒྱུ་ཡིན་ཞེས་བཤད།
ཚོན་པོ་དེ་སོང་རྗེས། བདག་གིས་ད་གཟོད་ཁ་གྲག
“ཏི་ཨེར་ཁེ•ཧྲི་ཐི་ལུའེ་ཧྥུས་བཤད་ན་ཁྱོད་ནི་རི་མོ་པ་དཔེ་མི་སྲིད་པ་ཞིག་རེད་ཟེར།”
“ཁོས་ཅི་ཞིག་བཤད་པར་ངས་ཁ་ཡ་གཏན་ནས་མི་བྱེད།”
“ཁྱོད་ཀྱི་རི་མོ་ལ་ངས་ཅིག་བལྟས་ན་ཆོག་གམ”
“ངས་ཁྱོད་ལ་ཅིའི་ཕྱིར་བལྟ་རུ་འཇུག་དགོས་སམ།”
“ཁྲིགས་ཁྲིགས་མེད་ན་རི་མོ་གཅིག་གཉིས་རེ་ངས་ཉོ་ཡང་སྲིད།"
“ཁྲིགས་ཁྲིགས་མེད་ན་ང་ལ་འཚོང་འདོད་མེད་ཀྱང་སྲིད།”
“ཁྱོད་ཀྱིས་འཚོ་བ་ལེགས་པོ་ཞིག་རོལ་བཞིན་ཡོད་དམ།” བདག་དགོད་ཞོར་དུ་དྲིས།
ཁོ་རང་ལྕུག་ལྕུག་ངང་ཐེངས་གཉིས་ལ་བགད་བྱུང་།
“ངའི་འཚོ་བ་འདི་ལེགས་པོ་ཞིག་ཡིན་ཚོད་འདུག་གམ།”
“ཁྱོད་ནི་ཐ་ན་ལྟོ་བའང་འགྲང་གིན་མེད་པ་དང་མཚུངས།”
“ངའི་ལྟོ་བའང་འགྲང་གིན་མེད།”
“དེས་ན་འུ་གཉིས་ཟས་ཤིག་བཟའ་རུ་འགྲོ་ཨེ།”
“ཁྱོད་ཀྱིས་ང་ལ་ཟས་མགྲོན་བྱེད་དོན་ཅི་ཡིན་ནམ།”
“སྙིང་རྗེ་སྐྱེས་པ་མིན།”བདག་གིས་འཁྱག་ཤུར་ཤུར་གྱི་ངང་ནས་བཤད་རྒྱུར། “ཁྱོད་
ཀྱི་ལྟོ་བ་འགྲང་མིན་དེ་ང་ལ་འབྲེལ་བ་སྤུ་ཙམ་ཡང་མེད།”
ཁོའི་མིག་ཟུང་ལས་སླར་ཡང་འོད་མདངས་ཤིག་མངོན་བྱུང་།
“དེས་ན་འགྲོ།” ཁོ་ཡར་ལངས་ཞོར་ན་རེ། “ངས་ཟ་མ་འགྲང་ཐག་ཆོད་པ་ཞིག་
བཟའ་དགོས” ཟེར།

ཉེར་གཅིག་པ།

བདག་གིས་ཁོ་ལ་གསོལ་ཁང་ཞིག་འདེམ་དུ་བཅུག་སྟེ་དེ་རུ་སོང་། ཡིན་ནའང་ལམ་
བར་དུ་བདག་གིས་ཚགས་པར་ཞིག་ཉོས། ཟ་མ་བདམས་རྗེས། བདག་གིས་ཚགས་པར་
དེ་ཧྲེང“ཁ་ཨར་མེ་ཨ་རག་དམ་བེ་གང་གི་སྟེང་དུ་བཞག་སྟེ་བཀླགས་པ་ཡིན། ངེད་གཉིས་
ཀྱིས་སྐད་ཆ་ཚིག་གཅིག་ཀྱང་མ་བཤད་པར་ཟ་མ་ཟོས། ཁོས་དུས་ངེས་མེད་དུ་བདག་ལ་རེ་
རེ་ལྟ་བཞིན་ཡོད་པ་བདག་གིས་ཚོར་ཐུབ། ཡིན་ནའང་བདག་གིས་ཁོ་ལ་ཁ་ཡ་ཙམ་ཡང་
མ་བྱས། དེས་ནི་བདག་གིས་བཙན་གྱིས་སྔོན་ལ་ཁོ་རང་ལ་ཁ་གྲག་ཏུ་འཇུག་རྒྱུ་དེ་ཡིན།
“ཚགས་པར་སྟེང་གནས་ཚུལ་ཅི་ཞིག་ཡོད་དམ།” གྲག་མེད་འགུལ་མེད་ཀྱི་དགོང་
ཟས་འདི་མཇུག་སྒྲིལ་ལ་ཉེ་དུས། ཁོས་ཁ་གྲག་བྱུང་།
ཡང་ན་འདི་ནི་ཕལ་ཆེར་བདག་གི་འཕྲུལ་སྣང་ཞིག་ཡིན་ཀྱང་སྲིད་དེ། ཁོའི་སྐད་
གདངས་ལས་བདག་ལ་ད་ནི་ཁོས་བཟོད་བསྲན་བྱེད་མ་ཐུབ་པའི་སྣང་བ་ཞིག་སྦྱིན་བྱུང་།
“ང་རང་ཟློས་གར་ལ་དཔྱད་བརྗོད་སྤེལ་པའི་རྩོམ་ཀློག་པར་དགའ།” བདག་གིས་བཤད།
བདག་གིས་ཚགས་པར་བལྟབས་ཏེ་འགྲམ་དུ་བཞག
“ཟས་ཐུན་འདི་ཟོས་པ་ཧ་ཅང་སྐྱིད་པོ་འདུག” ཁོས་བཤད།
“འུ་གཉིས་ཀྱིས་འདི་ནས་ཁའོ་ཧྥེ་འདྲ་འཐུང་ཆོག་གམ།”
“ཆོག་འདུག”
ངེད་གཉིས་ཀྱིས་ཐ་མག་ཞུའེ་ཅར་མེ་བསྒོས། བདག་གིས་སྐད་ཆ་ཚིག་གཅིག་ཀྱང་
མ་བཤད་པར་ཐ་མག་འཐེན། ཁོའི་མིག་ཟུང་དུས་ངེས་མེད་དུ་བདག་སྟེང་ལ་གཡོ་བཞིན་
ཡོད་པ་དང་། དེ་ལས་གསལ་ལ་མི་གསལ་བའི་འཛུམ་མདངས་ཤིག་མངོན་གྱིན་འདུག
བདག་གིས་ཨུ་ཚུགས་མཐར་སྐྱེལ་བྱེད་བཞིན་ངང་སྒུག་བྱས།
“ཁ་སྔོན་ངོ་འཕྲད་པའི་རྗེས་ནས་བཟུང་ཁྱོད་ཀྱིས་བྱ་བ་ཅི་ཞིག་སྒྲུབ་པ་ཡིན།” མཇུག་
མཐར་ཁོས་ཁ་གྲག་བྱུང་།
བདག་ལ་དོན་དག་མང་པོ་ཞིག་བཤད་རྒྱུ་མི་འདུག བདག་གི་འཚོ་བ་ནི་ནམ་རྒྱུན་
དཀའ་སྤྱད་ཀྱིས་ལས་ཀ་སྒྲུབ་རྒྱུ་ཙམ་ལས་ཡ་མཚན་ཅན་གྱི་གསར་འགྱུར་ཅི་ཡང་མི་
འདུག བདག་གིས་ཕྱོགས་མང་པོ་ཞིག་ནས་ཉམས་ཞིབ་དང་ཚོད་ལྟ་བྱས་པས། རིམ་གྱིས་
དཔེ་ཐོག་གི་ཤེས་བྱ་དང་འཇིག་རྟེན་གྱི་འགྲོ་ལུགས་མང་པོ་ཞིག་རྟོགས་བྱུང་། ཁ་བརྡའི་
ཁྲོད་དུ། ཁོའི་ལོ་ངོ་འདི་དག་རིང་གི་འཚོ་བ་བདག་གིས་བསམ་བཞིན་དུ་མ་དྲིས་ལ། དེ་
ལ་སྤྲོ་བ་སྤུ་ཙམ་ཡང་མེད་པའི་སྒྲོབ་ཉམས་བསྟན་ཏེ་བསྡད། མཇུག་མཐར། བདག་གི་
ཐབས་ཇུས་འདི་ལ་ནུས་པ་ཐོན་བྱུང་། ཁོས་རང་འགུལ་གྱིས་རང་གི་འཚོ་བ་གླེང་བྱུང་།
ཡིན་ནའང་། ཁོ་ལ་ཁ་ལྕེ་བདེ་མོ་ཞིག་མེད་པས། ཁོས་བཤད་པའི་རང་གི་ལོ་ངོ་དེ་དག་རིང་
གི་བརྒྱུད་རིམ་དེ་ཁ་འཐོར་དགུ་འཐོར་ཞིག་ཏུ་ཆགས་སོང་བ་དང་། སྟོང་བའི་ཆ་མང་པོ་
ཞིག་བདག་གིས་རང་གི་བསམ་བཀོད་ལྟར་ཁ་སྐོང་བྱེད་དགོས་པར་འདུག འདི་ལྟ་བུའི་
སྤྲོ་སེམས་ཟབ་བ་མོ་ཡོད་པའི་སྐྱེ་བོ་ཞིག་ལ་བདག་གིས་རྒྱུས་ལོན་ཅུང་ཟད་ཙམ་ལས་བྱེད་
མ་ཐུབ་པ་འདི་ནི་དངོས་གནས་ཡིད་ཐང་ཆད་པའི་གནས་ཤིག་ཅི་ལ་མིན། འདི་ནི་ཧ་
ལམ་ཆ་མི་ཚང་བའི་རྩོམ་ཡིག་ཅིག་བཀླགས་པ་དང་ཀུན་ནས་མཚུངས། བདག་གི་སྤྱིའི་
བག་ཆགས་ནི། སྐྱེ་བོ་འདིས་དཀའ་ངལ་སྣ་ཚོགས་ཤིག་ལ་དཀའ་སྤྱད་འབད་བརྩོན་བྱས་
མྱོང་ཚོད་འདུག ཡིན་ནའང་། བདག་གིས་ཤེས་རྟོགས་བྱུང་བ་ནི་སྐྱེ་བོ་མང་ཤོས་ཤིག་ལ་
མཚོན་ན་བཟོད་གླགས་བྲལ་བའི་དོན་དག་གང་ཞིག་ཁོས་དཀའ་ངལ་ཅན་ཞིག་ཏུ་གཏན་
ནས་བསམ་གྱིན་མེད། སི་ཐི་ལེ་ཁི་ལན་ཏི་ནི་དབྱིན་ཇི་པ་མང་པོ་ཞིག་དང་ཀུན་ནས་མི་
འདྲ་ས་ནི་ཁོས་འཚོ་བའི་སྟེང་གི་བདེ་སྐྱིད་ལ་རྩ་བ་ནས་སེམས་ཁུར་མི་བྱེད་པ་དེ་རེད། ཁོ་
རང་ཚེ་གང་བོར་ཞིག་རལ་ཏུ་གྱུར་པའི་ཁང་རྙིང་ཞིག་ཏུ་འདུག་དགོས་ཀྱང་དེ་ལ་མི་སྐྱིད་
པའི་ཚོར་སྣང་ཅི་ཡང་ཡོད་མི་སྲིད་ལ། ཁོའི་ཁྱིམ་དུ་མཛེས་པའི་ཁྱིམ་ཆས་མེད་ཀྱང་ཆོག་
འདུག བདག་ཐེངས་དང་པོར་ཁོ་ཚང་དུ་འགྲོ་དུས་ཁོའི་ཁང་བའི་ནང་གི་གྱང་ཤོག་ནི་ཇི་
འདྲའི་བཙོག་པ་ཞིག་ཡིན་པ་ཁོས་གཏན་ནས་མཉམ་འཇོག་བྱེད་ཀྱིན་མི་འདུག ཁོ་ལ་
བདེ་འབོལ་རྐུབ་སྟེགས་མི་དགོས་པར་རྒྱབ་བསྙེས་རྐུབ་སྟེགས་སྲ་མོའི་སྟེང་སྡོད་དུས་དེ་
བས་སྐྱིད་སྣང་དོད་པོ་ཞིག་བྱུང་ཡོད། ཁོའི་ཡི་ག་ཧ་ཅང་ཆེ། ཡིན་ནའང་དོན་དུ་ཁོས་ཅི་
ཞིག་བཟའ་རྒྱུར་སེམས་ཁུར་གཏན་ནས་མི་བྱེད། ཁོ་ལ་མཚོན་ན་མིད་པའི་འཕྲང་ལམ་
ནས་མིད་པ་ཐམས་ཅད་དོན་དུ་ལྟོ་བ་འགྲང་རྒྱུ་ཁོ་ནའི་ཆེད་ཡིན། ལན་རེར་ཟས་ཐུན་ཆད་
པའི་སྐབས་ཀྱང་ཡོད། ཁོ་ལ་ཧ་ལམ་ལྟོགས་སྐོམ་བསྲན་ཐུབ་པའི་ནུས་པ་ཆེན་པོ་ཞིག་ཀྱང་
ཡོད་ཚོད་འདུག ཁོ་ལ་ཁ་བརྡ་བྱས་པའི་ཁྲོད་ནས་བདག་གིས་ཤེས་གསལ་ལྟར་ན། ཟླ་དྲུག་
ལྷག་གི་རིང་ལ་ཁོས་ཉིན་རྒྱུན་སོབ་གོར་གཅིག་དང་འོ་མ་ཤེལ་ཕོར་གང་ལ་བརྟེན་ནས་
འཚོ་བ་ཡིན་འདུག ཁོ་ནི་བཟའ་བཏུང་ལ་བརྟེན་པའི་གང་ཟག་ཅིག་ཡིན་མོད། ཡིན་
ནའང་ཁོས་དེ་དག་ལ་དོ་སྣང་སྤུ་ཙམ་ཡང་མི་བྱེད། ཁོས་གྲང་ལྟོགས་ནི་དཀའ་ངལ་ཞིག་ཏུ་
གཏན་ནས་བརྩི་ཡིན་མེད། ཁོས་འདི་ལྟར་སེམས་ཀྱི་འཚོ་བ་ཞིག་ཡོངས་སུ་རོལ་བ་འདིས་
ཁྱོད་ལ་རང་དབང་མེད་པར་སེམས་འགུལ་མི་ཐེབས་ཅི་ལ་སྲིད།
ཁོས་ལོན་ཏོན་ནས་འཁྱེར་འོངས་པའི་དངུལ་ཉུང་ཙམ་དེ་སྤྱད་ཚར་རྗེས། ཁོ་ལ་བློ་
ཕམ་ཞིང་དཔའ་ཞུམ་པའི་སྣང་བ་ཞིག་གཏན་ནས་བྱུང་མ་མྱོང་། ཁོས་རང་གི་རི་མོའི་
བརྩམས་ཆོས་གཅིག་ཀྱང་ཕྱི་ལ་བཙོང་མེད། བདག་གིས་བསམ་ན་ཁོས་འདིའི་ཕྱོགས་
ནས་དེ་འདྲའི་འབད་བརྩོན་ཡང་བྱས་མེད་པ་འདྲ། ཁོས་དངུལ་འཚོལ་བའི་ཐབས་ལམ་
ཞིག་འཚོལ་མགོ་རྩོམ་བཞིན་ཡོད། ཁོས་རང་གིས་རང་ལ་འཕྱ་སྨོད་སེལ་ཐབས་ཀྱི་ཚུལ་
གྱིས་བདག་ལ་བཤད་རྒྱུར། དུས་ཡུན་ཞིག་གི་རིང་ལ་ཁོས་པ་ལིའི་མཚན་མོའི་འཚོ་བ་ལ་
རོལ་འདོད་ཡོད་པའི་ལོན་ཏོན་གྱི་སྐྱེ་བོ་སྐོར་ཞིག་གི་ལམ་པ་བྱས། ཁོ་རང་འཕྱ་སྨོད་དང་
ཟུར་ཟར་ཧ་ཅང་དགའ་བོ་ཡོད་པའི་རྐྱེན་གྱིས། འདི་ནི་ཁོའི་གཤིས་ཀ་དང་མཐུན་མདོག་
ཡོད་པའི་ལས་རིགས་ཤིག་ཡིན་ཤས་ཆེ། ཁོ་རང་གྲོང་ཁྱེར་འདིའི་ངན་གྲགས་ཅན་གྱི་ས་
ཆ་དེ་དག་ལ་རིམ་བཞིན་ཆ་རྒྱུས་ཡོད་པར་གྱུར། ཁོས་ང་ལ་བཤད་རྒྱུར། ཁོས་ཇི་ལྟར་མ་ཏི་
ལེ་གཞུང་ལམ་ཆེན་མོ་ནས་ཕར་འགྲོ་ཚུར་འོང་བྱས་ཏེ་བཅའ་ཁྲིམས་ཀྱིས་འགོག་པའི་བྱ་
དངོས་གང་ཞིག་ལ་བལྟ་འདོད་ཡོད་པའི་དབྱིན་ཇི་པ་ཞིག་ལ་འཕྲད་པར་རེ་བ་བྱས་ཤིང་།
དེ་ནི་རབ་ཡིན་ན་ཨ་རག་གིས་ར་བཟི་བར་གྱུར་པ་ཞིག་ཡིན་ན་དེ་བས་ལེགས་ཟེར། གལ་
སྲིད་ལས་ལེགས་ན་དོང་ཙེ་འགའ་རེ་བཙལ་ཐུབ་ཀྱང་སྲིད། ཡིན་ནའང་ཁོའི་ལུས་ཀྱི་
རྙིང་ཧྲུལ་དུ་གྱུར་པའི་གྱོན་པས་ལྟད་མོ་པ་རྣམས་སྐྲག་ཐག་ཆོད་དེ་བྲོས། དེ་བས་སྐྱེ་བོ་སུ་
ཞིག་གིས་རང་ཉིད་ཁོའི་ལག་ཏུ་འཇོག་ཕོད་པའི་ཁེ་ཉེན་པ་དེ་བྱེད་མི་ཐུབ། ཁོ་ལ་སྐབས་
དེར་གློ་བུར་གྱི་གོ་སྐབས་ཤིག་ལ་བརྟེན་ཏེ་ཁོས་ཆེད་འཚོང་སྨན་རྫས་བརྡ་ཁྱབ་ལོ་ཙཱ་བྱེད་
པའི་ལས་ཀ་ཞིག་རྙེད་བྱུང་། སྨན་འདི་དག་ནི་དབྱིན་ཇིའི་སྨན་རྫས་ལས་རིགས་ལ་འགྲེམ་
འཚོང་བྱེད་དགོས་པས་དབྱིན་ཡིག་གིས་གསལ་བཤད་བྱེད་དགོས། དུས་དེར་བཟོ་པས་
ལས་མཚམས་བཞག་པའི་སྐབས་དང་འཕྲད་པས། ཁོས་ཐ་ན་ཁང་པར་ཀ་རག་འབྱུག་པའི་
ལས་ཀ་པའང་བྱས་མྱོང་།
དུས་ཡུན་དེ་དག་གི་རིང་ལ། ཁོའི་སྒྱུ་རྩལ་གྱི་བྱ་འགུལ་སྔར་བཞིན་མཚམས་བཞག་
མ་མྱོང་། ཡིན་ནའང་ཅུང་མ་འགྱངས་པར་ཁོ་རང་རི་མོ་ཁང་དུ་འགྲོ་བའི་སྤྲོ་སྣང་དེ་
མེད་པར་གྱུར་པ་སྟེ། ཁོ་རང་ཁང་པའི་ནང་བསྡད་དེ་དཀའ་སྤྱད་སྡུག་རུས་བྱས། དོང་ཙེ་
གཅིག་ཀྱང་མེད་པའི་རྐྱེན་གྱིས། སྐབས་འགར་ཁོས་ཐ་ན་རས་གཞི་དང་ཚོན་ཡང་ཉོ་མི་
ཐུབ། ཡིན་ནའང་འདི་དག་ནི་ཁོ་ལ་ཆེས་མཁོ་བའི་དངོས་པོ་ཡིན། ཁོའི་ཁ་བརྡའི་ཁྲོད་
དུ་བདག་གིས་རྒྱུས་ལོན་བྱུང་བ་ལྟར་ན། ཁོ་རང་ལ་རི་མོ་འབྲི་བའི་ཐད་ནས་དཀའ་ཁག་
ཆེན་པོ་བྱུང་ཡོད་དེ། ཁོ་རང་གཞན་གྱི་མཛུབ་སྟོན་ལ་གཏན་ནས་མི་དགའ་བའི་རྐྱེན
གྱིས་དུས་ཚོད་མང་པོ་ཞིག་འབྲི་རྩལ་ཐད་ཀྱི་གནད་དོན་འཚོལ་ཞིབ་བྱེད་པར་མི་གཏོང་
ཀ་མེད་ཡིན། དོན་དངོས་སུ་གནད་དོན་དེ་དག་ནི་སྔར་ནས་རི་མོ་པ་རྣམས་ཀྱིས་རེ་རེ་
བཞིན་ཐག་གཅོད་བྱས་ཟིན། ཁོས་ནི་བདག་གིས་གསལ་བོར་མི་རྟོགས་པའི་དམིགས་
ཡུལ་ཞིག་ལ་རེ་སྙེག་བྱེད་བཞིན་ཡོད། དེ་ནི་ཅི་ཞིག་ཡིན་པ་ཐ་ན་ཁོ་རང་ཉིད་ཀྱིས་ཀྱང་
གསལ་བོ་ཞིག་རྟོགས་ཀྱིན་མེད་ཚོད་འདུག བདག་ལ་སྔོན་ཆད་ཡོད་མྱོང་བའི་བག་ཆགས་
དེ་ཐེངས་འདིར་སྔར་བས་ཇེ་ཟབ་ཏུ་གྱུར་པ་སྟེ། ཁོ་ནི་ཧ་ལམ་ཅི་ཞིག་གིས་བཟུང་ཡོད་པ་
དང་མཚུངས་ཏེ། ཁོའི་དྲན་ཤེས་དེ་འདྲའི་རྒྱུན་ལྡན་ཞིག་མིན། ཁོས་རང་གི་རི་མོ་གཞན་
ལ་བལྟ་རུ་མི་འཇུག་པ་དེ་ནི། བདག་གིས་བསམ་ན་ཁོ་རང་རི་མོ་འདི་དག་ལ་གཞི་ནས་
སྤྲོ་བ་མེད་པས་ཡིན། ཁོས་འཕྲུལ་སྣང་གི་ཁྲོད་ནས་འཚོ་བ་རོལ་བཞིན་ཡོད། དངོས་ཡོད་
ནི་ཁོ་ལ་མཚོན་ན་སྙིང་བོ་ཅི་ཡང་མེད། བདག་ལ་ཚོར་སྣང་ཞིག་བྱུང་བ་ནི། ཁོས་ཧ་ལམ་
རང་ཉིད་ཀྱི་ཤུགས་དྲག་པའི་རང་གཤིས་ཡོངས་རྫོགས་རི་མོའི་རས་གཞི་ཞིག་གི་ངོས་
སུ་འཐིམ་དུ་བཅུག་ཡོད་པ་དང་། ནུས་ཤུགས་ཡོད་དགུ་རྩལ་དུ་སྤྲུགས་ཏེ་རང་སེམས་ཀྱི་
གཏིང་ནས་མཐོང་བའི་མཛེས་ལྗོངས་དེ་གསར་བཞེངས་བྱེད་དུས། ཁོས་མཐའ་འཁོར་གྱི་
ཡོད་ཚད་གཞི་ནས་བརྗེད་འདུག རི་མོ་འབྲི་བའི་བརྒྱུད་རིམ་མཇུག་རྫོགས་པ་སྟེ་ཡང་ན་
རི་མོ་དངོས་དེ་མིན་ཡང་སྲིད་དེ། དེ་ཉིད་བདག་གི་ཚོད་དཔག་གཞིར་བྱས་ན། ཁོས་རི་
མོ་ཞིག་བྲིས་ཏེ་ཡོང་དུ་གྲུབ་འདུག་པ་ཧ་ཅང་ཉུང་། བདག་གིས་བཤད་པ་ནི་ཁོས་རང་གི་
སེམས་ཁོང་དུ་མེ་བཞིན་འབར་བའི་སྤྲོ་སེམས་དེ་ཕྱི་ལ་བཏང་རྗེས། རང་གིས་བྲིས་པའི་རི་
མོ་དེ་ལ་བསྐྱར་དུ་དོ་སྣང་གཏན་ནས་མི་བྱེད། ཁོ་རང་ནམ་ཡང་རང་གིས་བྲིས་པའི་རི་མོ་
ལ་ཡིད་གཏན་ནས་མི་ཚིམས་ཏེ། ཁོའི་སེམས་ཁོང་དུ་དྲག་ལྡིང་བྱེད་པའི་འཕྲུལ་སྣང་གི་
འདོད་འདུན་དང་བསྡུར་ཚེ། རི་མོ་འདི་དག་ལ་སྙིང་བོ་ཅི་ཡང་མེད་སྙམ་གྱིན་ཡོད།
“ཁྱོད་ཀྱིས་རང་གི་རི་མོ་འགྲེམས་སྟོན་བྱེད་སར་མི་སྐྱེལ་བའི་རྒྱུ་མཚན་ཅི་ཡིན་ནམ།"
བདག་གིས་ཁོ་ལ་འདྲི་རྒྱུར། “ངས་བསམ་ན་ཁྱོད་ཀྱིས་མི་གཞན་གྱི་བསམ་འཆར་ལ་ཉན་
འདོད་ཡོད་ངེས་ཡིན།”
“ཁྱོད་ཀྱིས་ཉན་འདོད་དམ།”
ཁོས་སྐད་ཆ་འདི་བཤད་དུས་ཀྱི་མཐོང་ཆུང་གི་ཉམས་དེ་དངོས་གནས་ཞིབ་འབྲི་བྱེད་
ཐབས་བྲལ་བ་ཞིག་རེད།
“ཁྱོད་རང་མིང་གྲགས་རྒྱས་མི་འདོད་དམ། རི་མོ་པ་མང་པོ་ཞིག་གིས་འདི་ཉིད་རང་
དགར་འདོར་མི་སྲིད།”
“ངོ་མ་བྱིས་བློ་ཅན་རེད། གལ་སྲིད་ཁྱོད་ཀྱིས་མི་ག་གེ་མོ་ཞིག་གིས་ཁྱོད་ལ་བཟུང་
བའི་ལྟ་ཚུལ་ལ་དོ་སྣང་མི་བྱེད་ན། མི་མང་པོ་ཞིག་གིས་ཁྱོད་ལ་བསམ་འཆར་ཅི་ཞིག་
བཏོན་པ་དེ་ཁྱོད་ལ་འབྲེལ་བ་ཅི་ཞིག་ཡོད་དམ།”
དུ་བཤད།
‘ང་ཚོའི་ཁྲོད་དུ་ཡོད་ཚད་བསམ་ཤེས་རྐྱང་རྐྱང་ག་ལ་ཡིན།” བདག་དགོད་བཞིན་
“མིང་གྲགས་རྒྱས་པ་དེ་སུ་རེད་དམ། དཔྱད་བརྗོད་པའམ། རྩོམ་པ་པོའམ། དངུལ་
འཛིན་བར་ཁེ་པའམ། བུད་མེད་དམ།”
“ཁྱོད་ཀྱིས་ངོ་མི་ཤེས་པའི་མིའམ་ཡང་ན་གཏན་ནས་མཐོང་མ་མྱོང་བའི་མི་དག་
ཁྱོད་ཀྱི་པིར་རྩལ་གྱིས་སེམས་འགུལ་ཐེབས་སུ་བཅུག་པའམ། ཡང་ན་བསམ་བློ་མང་པོ་
གཏོང་དུ་བཅུག་བའམ། ཡང་ན་བརྩེ་དུང་ལ་གཡོ་འགུལ་ཐེབས་སུ་བཅུག་ཚེ། ཁྱོད་རང་དེ་
ལ་དགའ་སྤྲོ་མི་སྐྱེས་སམ། མི་སུ་དང་སུ་ཞིག་ཡིན་ཡང་དབང་ཆ་ལ་དགའ་མོས་ཡོད། གལ་
ཏེ་ཁྱོད་ཀྱིས་མི་རྣམས་ཀྱི་རྣམ་ཤེས་དབང་པོ་བཀུགས་པའམ། ཡང་ན་ཁོ་ཚོ་ལ་སྐྱོ་གདུང་
སྐྱེས་སུ་འཇུག་པའམ། ཡང་ན་འཇིགས་སྐྲག་སྐྱེས་སུ་འཇུག་ཐུབ་པ་བྱུང་ན། དེའང་ཁྱད་
མཚར་ཅན་གྱི་དབང་ཆ་སྤྱོད་པའི་ཐབས་ལམ་ཞིག་ཏུ་ཅི་ལ་མི་བརྩིས།”
“དགོད་བྲོ་བའི་ཟློས་གར་ཞིག”
“དེས་ན་ཁྱོད་ཀྱིས་རི་མོ་བྲིས་པ་བཟང་མིན་ལ་དེ་འདྲའི་དང་དོད་བྱེད་དོན་ཅི་ཡིན་ནམ།”
“ངས་དང་དོད་བྱས་པ་མིན། ངས་རང་གི་མཐོང་བ་རྣམས་བྲིས་པ་ཙམ་ཡིན།”
“གལ་ཏེ་ང་གཅིག་པུ་མི་མེད་གླིང་ཕྲན་ཞིག་ཏུ་ལུས་ཤིང་། རང་གི་མིག་མ་གཏོགས་
ལྟ་མཁན་སུ་ཡང་མེད་པ་ཡིན་ན། ངས་ད་དུང་མུ་མཐུད་དུ་རྩོམ་འབྲི་ཐུབ་མིན་ལ་རང་ཉིད་
དོགས་པ་སྐྱེ་སྲིད།”
སི་ཐི་ལེ་ཁི་ལན་ཏིས་དུས་ཡུན་རིང་མོ་ཞིག་ལ་སྐད་ཆ་ཅི་ཡང་མ་བཤད། ཡིན་ནའང་
ཁོའི་མིག་ཟུང་ནས་ཡ་མཚན་པའི་འོད་སྣང་ཞིག་འཚེར་བཞིན་ཡོད། དེ་ཡིས་ཁོའི་སྙིང་
ཁམས་སྦར་ཞིང་དེ་ནི་ཁོའི་ལུས་པོ་ར་བཟི་བར་བྱེད་པའི་མྱོས་བྱེད་ཅིག་དང་མཚུངས།
“སྐབས་རེར་ང་རང་མུ་མཐའ་བྲལ་བའི་རྒྱ་མཚོའི་མུ་ཁྱུད་ཀྱིས་བསྐོར་བའི་གླིང་
ཕྲན་ཞིག་ཏུ་འགྲོ་འདོད་ཡོད། ང་རང་གླིང་ཕྲན་དེའི་སྟེང་གི་དབེན་ཞིང་ཐིང་བའི་རི་ལུང་
ཞིག་ཏུ་སྡོད་པ་དང་། ཕྱོགས་བཞི་མཚམས་བརྒྱད་ནི་མིང་མི་ཐོགས་པའི་ལྗོན་ཤིང་གིས་
ཁེབས་ཏེ་ཡོད་པ་ཞིག་ཏུ་ལྷིང་འཇགས་ཀྱིས་འཚོ་བ་རོལ་ན་འདོད། དེ་ལྟ་བུའི་ཡུལ་གྲུ་ཞིག་
ནས་ང་ལ་དགོས་མཁོ་ཆེ་བའི་དངོས་པོ་དེ་རྙེད་སྲིད་པ་ཡིན་སྙམ།”
འདི་ནི་ཁོས་བཤད་པའི་སྐད་ཆ་རྐྱང་རྐྱང་མིན། ཁོས་ལག་བརྡ་བྱེད་པ་ལས་ཚིག་རྒྱན་
གྱིས་སྤྲས་པའི་སྐད་ཆ་ཡག་པོ་ཞིག་འཆད་མི་ཤེས། དེར་མ་ཟད་སྐད་ཆ་བཤད་དུས་ངག་
ལྡབ་ལྡིབ་ཏུ་འགྱུར་བས་སྐད་ཆ་མགོ་མཇུག་ཚང་བ་གཅིག་ཀྱང་བཤད་མི་ཐུབ། འདི་ནི་
བདག་གི་བརྗོད་ལུགས་ཀྱི་ལམ་ནས་ཁོས་བཤད་འདོད་པ་དག་ཡང་བསྐྱར་མངོན་མཚོན་
ཙམ་བྱས་པ་ཡིན།
“འདས་ཟིན་པའི་ལོ་ངོ་ལྔ་ལ་ཕྱིར་དྲན་ཞིག་བྱོས་དང་། འདི་ལྟར་བྱས་ན་རིན་ཐང་
ཡོད་དམ།” བདག་གིས་ཁོ་ལ་དྲིས།
ཁོས་བདག་ལ་ཅིག་བལྟས་བྱུང་། ཁོས་བདག་གི་སྐད་ཆའི་ཧ་གོ་ཡིན་མེད་པ་བདག་
གིས་རྟོགས་བྱུང་། བདག་གིས་གསེད་བཀྲོལ་གྱི་ཚུལ་དུ། “ཁྱོད་ཀྱིས་དྲོ་ཞིང་འཇམ་པོའི་
ཁྱིམ་གཞིས་དོར་བ་མ་ཟད། སྤྱིར་བཏང་གི་མིས་རོལ་བཞིན་པའི་བདེ་ཞིང་སྐྱིད་པའི་འཚོ་
བ་ཡང་བསྐྱུར། ཁྱོད་ཀྱིས་མ་གཞི་ནས་བདེ་སྐྱིད་ཀྱི་འཚོ་བ་ཞིག་རོལ་བཞིན་ཡོད། ཡིན་
ནའང་ད་ལྟ་ཁྱོད་པ་ལི་ནས་ཐ་ན་ལྟོ་བའང་འགྲང་གིན་མེད། ཁྱོད་ལ་ཡང་བསྐྱར་ཐོག་མ་
ནས་ལམ་ཞིག་གདམ་གསེས་བྱེད་དུ་འཇུག་པའི་དབང་དུ་ན། ཁྱོད་རང་སྔར་བཞིན་ལམ་
འདིར་ཞུགས་ངེས་ཡིན་ནམ།”
“སྔར་བཞིན་ཞུགས་ངེས་ཡིན།”
“ཁྱོད་ཀྱིས་ཤེས་གསལ་ལྟར་ཏེ། ཁྱོད་ཀྱིས་མ་གཞི་ནས་རང་གི་ཆུང་མ་དང་བྱིས་པ་
རྩད་གཅོད་བྱས་མ་མྱོང་། ཁྱོད་ཀྱིས་ཁོ་ཚོ་རྩ་བ་ནས་དྲན་མ་མྱོང་ངམ།”
“དྲན་མ་མྱོང་།
“ངའི་རེ་བ་ཡིན་ན། ཨ་ཕའི་རོ་ཁྱོད་ཀྱིས་སྔར་བཞིན་ཚིག་དེ་བསྐྱར་ཟློས་མི་བྱེད་
པར་ཞུ། ཁྱོད་ཀྱིས་ཁོ་ཚོར་བཀྲ་མི་ཤིས་པའི་དོན་དག་འདི་འདྲ་མང་པོ་ཞིག་བསྒྲུབས་ཡོད་
པས། ཁྱོད་རང་དེ་ལ་འགྱོད་པ་སྤུ་ཙམ་ཡང་མི་སྐྱེས་སམ།”
ཁོ་རང་ཁ་ཐེད་དེ་དགོད་བཞིན་མགོ་བོ་ཐད་དུ་གཡུགས།
“སྐབས་རེར་ཁྱོད་ཀྱིས་རང་དབང་མེད་པར་འདས་དོན་ཡིད་ལ་དྲན་ངེས་ཡིན།
ངས་བཤད་བཞིན་པ་ནི་ལོ་ངོ་དྲུག་བདུན་སྔོན་གྱི་དོན་དག་རྣམས་མིན་པར་དེ་ལས་ཀྱང་
སྔ་བའི་དུས་ཀྱི་དོན་དག་རྣམས་ལ་ཟེར་བ་ཡིན། ཁྱོད་དང་ཁྱོད་ཀྱི་ཆུང་མ་གཉིས་ཐོག་མར་
ངོ་ཤེས་པའི་སྐབས་སུ། ཁྱོད་རང་མོར་དུང་བས་མོ་དང་གཉེན་སྒྲིག་བྱས། ཁྱོད་ཀྱིས་ཐེངས་
དང་པོར་མོ་པང་དུ་བཟུང་བའི་དུས་ཀྱི་ཚོར་སྣང་དེ་བརྗེད་སོང་ངམ།”
“ངས་འདས་ཟིན་པར་ཕྱིར་དྲན་མི་བྱེད། ང་ལ་མཚོན་ན། ཆེས་གལ་ཆེ་བ་ནི་རྟག་
བརྟན་གྱི་ད་ལྟ་བ་ཡིན། "
བདག་གིས་ཁོས་བཤད་པའི་སྐད་ཆ་འདི་ལ་ཡང་དང་བསྐྱར་དུ་བསམ་བློ་བཏང་།
ཁོའི་ཚིག་དོན་ཧ་ཅང་གསང་བ་ཡིན་མོད། ཡིན་ནའང་ཁོས་ཕལ་ཆེར་ཅི་ཞིག་སྟོན་བཞིན་
ཡོད་པ་བདག་གིས་རྟོགས་ཐུབ།
“ཁྱོད་སྐྱིད་པོ་ཡིན་ནམ།” བདག་གིས་དྲིས།
“ལོས་ཡིན།”
བདག་གིས་ཅི་ཡང་མ་བཤད། བདག་གིས་བསམ་བློ་གཏོང་བཞིན་ཁོ་ལ་མིག་མྱུལ་
བྱས། ཁོས་ཀྱང་མིག་ཟུང་ལ་གཡོ་བ་མེད་པར་བདག་ལ་ཅེར་ཞིང་འདུག ཅུང་ཟད་ནས་
ཁོའི་མིག་ཟུང་ལ་ཡང་བསྐྱར་འཕྱ་སྨོད་ཀྱི་འོད་མདངས་ཤིག་མངོན་བྱུང་།
“ཁྱོད་ང་ལ་བསམ་འཆར་ཞིག་ཡོད་པ་མིན་ནམ།”
“ཁྱོད་ཀྱི་དྲི་བ་འདིར་སྙིང་བོ་མེད།” བདག་གིས་དེ་མ་ཐག་ཚིག་མཇུག་མཐུད་དེ་
བཤད་རྒྱུར། “ངས་དུག་སྦྲུལ་གྱི་གཤིས་ཀ་ལ་ངོ་རྒོལ་གཏན་ནས་མི་བྱེད། དེ་ལས་ལྡོག་སྟེ་
དེའི་སེམས་ཁམས་ཀྱི་འགུལ་སྐྱོད་ལ་ང་རང་ཧ་ཅང་སྤྲོ་པོ་ཡོད།”
“དེ་ལྟར་བཤད་ན། ཁྱོད་ནི་ལས་རིགས་རྐྱང་རྐྱང་གི་ཐད་ནས་ང་ལ་སྤྲོ་བ་བྱུང་སོང་
བ་ཡིན་ནམ།”
“དེ་འདྲ་ཡིན་འདུག”
“ཁྱོད་ཀྱིས་ང་ལ་ངོ་རྒོལ་མི་བྱེད་པ་ནི་ལུགས་དང་མཐུན། ཁྱོད་ཀྱི་གཤིས་ཀས་ཀྱང་
གཞན་སུན་པར་བྱེད།”
“འདི་ནི་ཕལ་ཆེར་ཁྱོད་ང་དང་མཉམ་དུ་བསྡད་ན་ཧ་ཅང་རྒྱུན་ལྡན་གྱི་ཚོར་བ་ལྡན་
པའི་རྐྱེན་ཡིན་ངེས་རེད།” བདག་གིས་ཕྱིར་འཕྱ་ལན་སྤྲད།
ཁོ་རང་དགོད་ཙམ་བྱས་པ་ལས་ཁ་ནས་ཅི་ཡང་མ་བཤད། བདག་གིས་དངོས་གནས་
ཁོ་རང་དགོད་པའི་ཉམས་འགྱུར་དེ་ཞིབ་བརྗོད་ཅིག་བྱེད་འདོད་སྐྱེས། ཁོའི་འཛུམ་
མདངས་དེ་ནི་ཇི་འདྲའི་མཛེས་པ་ལ་ཞེས་བདག་གིས་བརྗོད་མི་བཏུབ་མོད། ཡིན་ནའང་
ཁོ་རང་ཐེངས་གཅིག་བགད་པ་ལས་གདོང་ལ་འོད་མདངས་ཤིག་རྒྱས་ཤིང་། དེ་ཡིས་ཁོའི་
རྒྱུན་ལྡན་གྱི་གདོང་བ་སྡུག་པོ་དེར་འགྱུར་བ་བཏང་སྟེ། མ་རབས་པྲ་ཚགས་ཀྱི་ཉམས་
འགྱུར་ཞིག་གིས་ཀུན་ནས་འཁྱུད་ཡོད། ཁོའི་འཛུམ་ཟེར་ཕྱི་རུ་མངོན་དལ་ལ། རྒྱུན་དུ་
མིག་ནས་མགོ་རྩོམ་ཞིང་མིག་ནས་མཇུག་སྒྲིལ་བ་ཡིན། གཞན་ཡང་། ཁོའི་འཛུམ་ཟེར་
གྱིས་མི་ལ་ཆགས་སྲེད་ཀྱི་ཚོར་བ་ཞིག་ཀྱང་སྟེར། དེ་ལ་གདུག་རྩུབ་ཀྱི་ཆ་མི་འདྲེས་ལ་
སྙིང་རྗེའི་ཆ་ཡང་འདྲེས་མི་འདུག་པར་སྐྱེ་བོ་རྣམས་ཀྱི་སེམས་སུ་ནགས་ཀྱི་གཅན་གཟན་
གྱི་རང་གཤིས་ཤིག་འཆར་འོངས། ཁོའི་འཛུམ་ཟེར་དེས་བདག་ལ་དྲི་བ་ཞིག་བཏོན་བྱུང་།
“ཁྱོད་རང་པ་ལིར་སླེབས་རྗེས་དགའ་རོགས་བཙལ་མྱོང་ངམ།”
“ང་ལ་སྙིང་བོ་མེད་པའི་དོན་དག་འདི་རིགས་བསྒྲུབ་རྒྱུའི་དུས་ཚོད་མེད། མི་ཚེ་ཧྭ
ཅང་ཐུང་བས། དགའ་རོགས་བཙལ་ཞོར་དང་སྒྱུ་རྩལ་གཉེར་ཞོར་གྱི་དུས་ཚོད་དེ་འདྲ་མང་
པོ་ཞིག་གང་ན་ཡོད།”
“ཁྱོད་ནི་དབེན་པར་བསྟེན་ནུས་པའི་སྒོམ་ཆེན་གྱི་འཚོ་བ་རོལ་མཁན་ཞིག་མིན་
སྲིད། "
“དོན་དག་འདི་རིགས་ལ་ང་རང་ཞེན་པ་ལྡོག"
“མི་གཤིས་ནི་སུན་སྣང་སྐྱེད་པའི་ཁུར་པོ་ཞིག་རེད། བདེན་ནམ།” བདག་
གིས་བཤད།
“ཁྱོད་རང་ང་ལ་གླེན་དགོད་བྱེད་དོན་ཅི་ཡིན་ནམ།”
“ངས་ཁྱོད་ལ་ཡིད་མི་ཆེས་པས་ཡིན།”
“དེས་ན་ཁྱོད་ནི་ཧ་ཅང་གླེན་པ་ཞིག་ཡིན་འདུག”
བདག་གིས་དེ་མ་ཐག་ལན་མ་བཏབ། བདག་གི་འཚོལ་ཞིབ་ཀྱི་མིག་ཟུང་གིས་ཁོ་ལ་
ཅེར་བསྡད།
“ཁྱོད་ཀྱིས་ང་ལ་མགོ་སྐོར་བཏང་ན་དགེ་མཚན་ཅི་ཞིག་ཡོད་དམ།” བདག་
“ངས་ཁྱོད་ཀྱིས་བཤད་པའི་སྐད་ཆའི་ཧ་མི་གོ”
གིས་དྲིས།
བདག་བགད།
“དེས་ན་ངས་བཤད་ཡ། ངས་བསམ་ན་ཁྱོད་ཀྱི་གནས་ཚུལ་འདི་ལྟར་ཡིན་འདུག
བསྟུད་མར་ཟླ་འགའི་རིང་ལ་ཁྱོད་ཀྱིས་དོན་དག་འདི་ཡིད་ལ་མ་དྲན་པར་བསྡད། ཐ་ན་
ཁྱོད་ཀྱིས་རང་ཉིད་དོན་དག་འདི་དང་གཞི་ནས་འབྲེལ་བ་མེད་པར་ཡིད་ཆེས་བྱས་ཡོད།
ཁྱོད་ཀྱིས་རང་ཉིད་ལ་རང་དབང་ཐོབ་སོང་བསམ་ནས་དགའ་བཞིན་ཡོད་ལ། རང་ཉིད་ནི་
གཞི་ནས་རང་ཉིད་ཀྱི་མགོན་དུ་གྱུར་འདུག་སྙམ་སྟེ་སྤྲོ་བཞིན་ཡོད། ཁྱོད་ནི་ཧ་ལམ་སྐར་
ཚོགས་ཀྱི་ཁྲོད་ནས་འཆམ་འཆམ་ལ་འགྲོ་བཞིན་ཡོད་པ་དང་མཚུངས། ཡིན་ནའང་། གློ་
བུར་དུ་ཁྱོད་ཀྱིས་བཟོད་བསྲན་བྱེད་མ་ཐུབ། ཁྱོད་ཀྱིས་རང་གི་རྐང་བ་འདམ་རྫབ་ལས་
ནམ་ཡང་ལེན་ཐུབ་མེད་པ་ཚོར་བྱུང་། ཁྱོད་ཀྱིས་ད་ལྟ་ལུས་ཡོངས་འདམ་རྫབ་ཏུ་བྱིངས་ཏེ་
འགྲེ་ལོག་རྒྱག་འདོད་ཡོད། དེ་བས་ཁྱོད་ཀྱིས་སྐྱེས་མ་ཞིག་བཙལ་བ་རེད། དེ་ནི་རྩུབ་སྤྱོད་
ལྡན་པ། གདོལ་གཤིས་ཡོད་པ། ཐ་ཤལ་གྱི་རིགས་སུ་གཏོགས་པའི་སྐྱེས་མ་ཞིག་ཡིན་ལ།
ཆགས་སྲེད་ཆེ་ཞིང་སྐྱེ་བོའི་ཚོགས་ལ་ཞེན་པ་ལོག་ཏུ་འཇུག་པའི་དུད་འགྲོའི་གཤིས་ཀ་
ཡོད་པའི་སྐྱེས་མ་ཞིག་ཀྱང་ཡིན། ཁྱོད་ནི་གཅན་གཟན་ཞིག་དང་མཚུངས་པར་མོའི་སྟེང་
དུ་མཆོངས་ཡོད། ཁྱོད་ཀྱིས་སྲོག་དང་བསྡོས་ཏེ་ཨ་རག་བཏུང་ཞིང་། ཁྱོད་ནི་རང་ཉིད་ལ་
སྡང་བས་དངོས་གནས་སྨྱོ་ལ་ཉེ་བར་གྱུར་ཡོད།”
ཁོས་བདག་ལ་ཅེར་བྱུང་། ལུས་པོ་འགུལ་ཙམ་ཡང་མི་བྱེད། བདག་ཀྱང་ཁོ་ལ་ཅེར་
ནས་བསྡད་པ་ཡིན། བདག་གི་སྐད་འགྲོས་ཧ་ཅང་དལ།
“ངས་ད་ལྟ་ཁྱོད་ལ་བལྟས་ཚོད་ཀྱིས་ཧ་ཅང་ཡ་མཚན་ཆེ་བའི་དོན་དག་ཅིག་བཤད།
དོན་དག་དེ་མཇུག་རྫོགས་རྗེས། ཁྱོད་ཀྱིས་རང་ཉིད་ཧ་ཅང་གཙང་མ་ཞིག་ཡིན་པ་ཚོར་
ཐུབ། ཁྱོད་ལ་རང་ཉིད་ཀྱི་རྣམ་ཤེས་ཀྱིས་ལུས་པོ་བཏང་བའི་ཚོར་བ་ཞིག་གམ། རྣམ་ཤེས་
གཟུགས་པོ་དང་བྲལ་བ་ལྟ་བུའི་ཚོར་བ་ཞིག་སྐྱེས་ཡོད། ཁྱོད་ཀྱིས ‘མཛེས’ ཞེས་པ་
དེ་ནི་ཧ་ལམ་ལག་པ་བསྲིངས་ན་རེག་ཐུབ་པ་ཞིག་དང་། ‘མཛེས’ ནི་ཕལ་ཆེར་དངོས་
གཟུགས་ཤིག་དང་འདྲ་བར་ཐོགས་རེག་ཡོད་པར་སྙམ་ཡོད། ཁྱོད་ནི་ཧ་ལམ་དལ་བུར་ལྡང་
བའི་བསིལ་རླུང་འཇམ་པོ་དང་། གསར་དུ་འབུས་པའི་ནེམ་པའི་ལྗང་ལོ། དེ་མིན་རླབས་
ཀྱི་འགྱུར་བ་ཆེ་བའི་ཆུ་རྒྱུན་རིང་མོ་དང་གཅིག་ཏུ་འདྲེས་ཡོད་པར་འདོད་འདུག ཁྱོད་
ཀྱིས་བལྟས་ན་རང་ཉིད་ནི་དཀོན་མཆོག་ཡིན་པར་སྙམ་འདུག འདི་ནི་ཅིའི་ཕྱིར་ཡིན་པ་
ཁྱོད་ཀྱིས་ང་ལ་གསལ་བཤད་ཅིག་བྱས་ཆོག་གམ།”
ཁོས་བདག་གིས་སྐད་ཆ་བཤད་དེ་མཇུག་རྫོགས་རག་བར་དུ་སྔར་བཞིན་བདག་ལ་
མིག་ཟུང་ཅེར་བསྡད། དེའི་རྗེས་ཁོའི་གདོང་བ་ད་གཟོད་ཕར་ལ་ཕྱོགས། ཁོའི་གདོང་ན་
ཡ་མཚན་གྱི་རྣམ་འགྱུར་ཞིག་མངོན་འདུག བདག་གི་སེམས་སུ། ཁྲིམས་གཅོད་དྲག་པོའི་
མནར་གཅོད་འོག་འཆི་བའི་སྐྱེ་བོ་ལ་ད་གཟོད་རྣམ་འགྱུར་འདི་ལྟ་བུ་ཡོད་པར་སྙམ་འོངས།
ཁོས་སྐད་ཆ་ཅི་ཡང་མི་བཤད་པར་ཁ་རོག་གེར་འདུག བདག་གིས་ང་ཚོའི་ཐེངས་འདིའི་
ཁ་བརྡ་གཞི་ནས་མཇུག་རྫོགས་པ་རྟོགས་བྱུང་།

ཉེར་གཉིས་པ།

བདག་པ་ལི་ནས་གཞིས་སྡོད་བྱས་རྗེས་འཁྲབ་གཞུང་ཞིག་འབྲི་མགོ་བརྩམས། དེའི་
དུས་འཚོ་བའང་ཆོས་ཉིད་ལྡན་པར་གྱུར་པ་སྟེ། སྔ་དྲོར་ལས་ཀ་སྒྲུབ་པ་དང་། ཕྱི་དྲོ་ལུའུ་
སེན་པའོ་སྤྱི་གླིང་ངམ་ཡང་ན་ཁྲོམ་སྲང་དུ་འཆམ་འཆམ་ལ་བསྐྱོད་པ་ཡིན། བདག་གིས་
དུས་ཚོད་མང་པོ་ཞིག་ལུའོ་ཧྥུ་ཕོ་བྲང་དུ་སྐྱེལ་གྱིན་ཡོད། དེ་ནི་པ་ལིའི་རིས་འགྲེམ་ཁྱམས་
ར་ཡོངས་རྫོགས་ཀྱི་ཁྲོད་ནས་བདག་གི་ཆེས་སྙིང་ཉེ་བ་ཞིག་ཡིན་ལ། བདག་གིས་བསམ་
བློ་ཞིབ་མོ་གཏོང་བར་འཚམ་པའི་གནས་ཀྱང་དེ་ཉིད་ལགས། དེ་ལྟ་མིན་ན་བདག་གིས་
སའེ་ན་ཆུ་བོའི་འགྲམ་ནས་བག་ཕེབས་ངང་དུས་ཚོད་སྐྱེལ་ཐབས་བྱེད་ངེས་པ་དང་། རང་
ཉིད་ཀྱིས་གཏན་ནས་ཉོ་མི་འདོད་པའི་དཔེ་ཆ་རྙིང་བ་འགའ་ཕར་སློག་ཚུར་སློག་བྱེད་ཀྱང་
སྲིད་པ་ཡིན། བདག་གིས་ཤར་ནས་ཤོག་ལྷེ་འགའ་དང་ནུབ་ནས་ཤོག་ལྷེ་འགའ་བཀླགས་
པས་ད་གཟོད་རྩོམ་པ་པོ་མི་ཉུང་བ་ཞིག་ལ་ཆ་རྒྱུས་བྱུང་ཡོད། རྩོམ་པ་པོ་དེ་དག་ལ་མཚོན་
ན། བདག་གི་ཤེས་བྱ་ཐར་ཐོར་དེ་ཙམ་གྱིས་ཀྱང་ཡོངས་སུ་འཐུས་འདུག དགོང་ཟས་ཀྱི་
རྗེས་སུ། བདག་རང་ཉིད་ཀྱི་གྲོགས་པོ་དག་ལ་བལྟ་རུ་སོང་བ་ཡིན། བདག་རྒྱུན་དུ་ཧྲི་ཐི་
ལུའེ་ཧྥུ་ཚང་ལ་སོང་བ་ཡིན་ལ། སྐབས་རེར་ཁོ་ཚང་ནས་ཟ་མ་སྟབས་བདེ་རེ་ཡང་ཟོས།
ཧྲི་ཐི་ལུའེ་ཧྥུའི་སེམས་སུ་ཁོ་རང་དབྱི་ཐ་ལིའི་ཞལ་ཟས་གཡོས་སྦྱོར་བྱེད་པར་མཁས་པར་
འདོད་ཡོད། ཁོས་གཡོས་སྦྱོར་བྱས་པའི་དབྱི་ཐ་ལིའི་ཕྱེ་ཐུག་ནི་ཁོས་བྲིས་པའི་རི་མོ་ལས་
ཁྱད་དུ་འཕགས་ཡོད་པ་བདག་གིས་ཀྱང་ཁས་ལེན་བྱེད་ཀྱིན་ཡོད། ཁོས་དྲི་ངད་ལྡང་ཞིང་
རླངས་པ་འཐུལ་ལུ་ལུ་བྱེད་པའི་ཕྱེ་ཐུག་དང་། དེ་ལ་སྤོད་ཡ་ཀྲོ་མ་ཀྲུ་ཁྱེར་འོངས་ཏེ་སྒྲོག་
ཙེའི་སྟེང་འཇོག་པ་དང་། ང་ཚོས་རྒུན་ཆང་འཐུང་ཞོར་དང་ཁོ་ཚང་གིས་བསྲེགས་པའི་
སོབ་གོར་ཕྱེ་ཐུག་ནང་སྦངས་ཏེ་བཟའ་དུས། ཞལ་ཟས་དེ་ནི་ངོ་མ་གོང་མའི་ཞལ་ཟས་ལ་
འགྲན་ནུས་པ་ཞིག་འདུག་ཨང་། བདག་ནི་རིམ་གྱིས་པའོ་ལང་ཧྲི•ཧྲི་ཐི་ལུའེ་ཧྥུ་ལ་འདྲིས་
པར་གྱུར། བདག་གི་བསམ་པར། བདག་ནི་དབྱིན་ཇི་པ་ཞིག་ཡིན་པ་དང་། ས་ཆ་འདི་ནས་
མོས་དབྱིན་ཇི་པ་མང་པོ་ངོ་མི་ཤེས་པས། བདག་མཐོང་ཚེ་མོ་ཧ་ཅང་དགའ་སྤྲོ་སྐྱེ་བཞིན་
ཡོད་དམ་སྙམ། མོ་ནི་གཤིས་རྒྱུད་དྲང་ལ་སྤྲོ་སྣང་ལྡན་པ་ཞིག་ཡིན་ནའང་། སྤྱིར་བཏང་ཁ་
གྲག་རྒྱུར་དེ་འདྲ་དགའ་པོ་མེད། རྒྱུ་རྐྱེན་ཅི་ཡིན་མི་ཤེས་མོད། མོས་བདག་ལ་བཞག་པའི་
བག་ཆགས་ནི་མོའི་སེམས་སུ་གསང་བ་ཅི་ཞིག་སྦས་ཡོད་པ་དང་མཚུངས། ཡིན་ནའང་།
དེ་ལ་བདག་གིས་ཀྱང་བསམ་བློ་བཏང་བ་ཡིན། དེ་ནི་མོ་ནི་བག་འཁུམ་གྱི་རང་གཤིས་ལྡན་
པ་ཞིག་ཡིན་པའི་སྟེང་། མོའི་ཁྱོ་ག་ཁ་རྒོད་ཅིང་ཁོག་དྲང་བ་དང་ཉོག་གཏམ་བཤད་རྒྱུར་
དགའ་དྲགས་པའི་རྐྱེན་མིན་ནམ་སྙམ། ཏི་ཨེར་ཁེ་ཡི་ཡིད་ལ་སྐད་ཆ་ཅི་ཞིག་དྲན་ན་ཁོས་
སྦ་གསང་གཏན་ནས་བྱེད་མི་བཏུབ། སྤྱིར་ན་ངེས་པར་དུ་གསང་རྒྱ་བྱེད་དགོས་པ་ཞིག་
ཡིན་ནའང་ཁོས་སྦ་གསང་གཏན་ནས་མི་བྱེད་པར་ཁྱོད་དང་བགྲོ་གླེང་བྱེད་པ་ཡིན། ཁོའི་
སྤྱོད་སྟངས་དེར་སྐབས་འགར་ཁོའི་ཆུང་མ་ཅི་བྱ་གཏོལ་མེད་དུ་འགྱུར་བཞིན་ཡོད། བདག་
གིས་མོ་ཁོང་ཁྲོ་ཆེན་པོ་ཞིག་ལང་བཞིན་པ་ཐེངས་གཅིག་ལ་མ་གཏོགས་མཐོང་མ་མྱོང་།
ཐེངས་དེར་ཧྲི་ཐི་ལུའེ་ཧྥུས་ཡིན་གཅིག་མིན་གཉིས་ལ་བདག་ལ་ཁོས་བཤལ་སྨན་འཐུང་
བའི་གནས་ཚུལ་བརྗོད་པར་མ་ཟད། བརྗོད་ཉམས་ཤིན་ཏུ་གསོན་ཉམས་ལྡན་པ་ཞིག་རེད།
ཁོས་བདག་ལ་གོད་ཆག་དེ་ཞིབ་བརྗོད་བྱེད་སྐབས་ཁོའི་གདོང་མདོག་ལ་འགྱུར་བ་སྤུ་ཙམ་
མེད་ནའང་། བདག་བགད་དེ་ཨེན་ཙམ་མིན་ན་བརྒྱལ་བར་གྱུར། ཧྲི་ཐི་ལུའེ་ཧྥུའི་ལྕམ་མོ་
ཁ་སྐྱེངས་ཏེ་མགོ་བོ་ཡང་ཡར་དགྱེ་མི་ཐུབ་པར་གྱུར་པས་མོ་གཞི་ནས་ཁོང་ཁྲོ་ལངས།
“ཁྱོད་རང་ཉིད་ཀྱིས་རང་ཉིད་གླེན་པའི་གྲས་སུ་བརྫང་འདོད་པ་དང་མཚུངས།”
མོས་བཤད།
ཁོས་རང་ཉིད་ཀྱི་ཆུང་མ་དངོས་གནས་ཁོང་ཁྲོ་ལངས་ཟིན་པ་མཐོང་བ་ན། ཁོའི་མིག་
ཟུང་གོར་གོར་དེ་ལྷག་ཏུ་ཇེ་གོར་དུ་གྱུར་པ་དང་། བྱ་ཐབས་ཅི་ཡང་མེད་པའི་ཉམས་ཀྱིས་
སྨིན་མ་གཅིག་ཏུ་བསྡུས་བྱུང་།
“སྙིང་ཉེ་མ། ཁྱོད་ངའི་སྟེང་དུ་ཁོང་ཁྲོ་ལངས་བྱུང་ངམ། ད་ནས་བཟུང་ངས་བཤལ་
སྨན་མི་འཐུང་། འདི་དག་ཐམས་ཅད་ནི་ངའི་མཆིན་ཚ་རྒྱས་དྲགས་པའི་རྐྱེན་རེད། ང་ཉིན་
གང་བོར་མ་འགུལ་བར་ཁ་མལ་ནས་བསྡད་པས། ང་རང་འགུལ་སྐྱོད་བྱས་པ་མི་འདང་། ང་
ཉིན་གསུམ་ལ......”
“གནམ་རྒན་མ། ཁྱོད་ཀྱིས་ད་དུང་ཁྱི་ཁ་མི་བཙུམ་པ་ཡིན་ནམ།” མོས་ཁོའི་ཚིག་
མཚམས་བཅད། ཁོང་ཁྲོའི་དབང་གིས་མོའི་གདོང་ལས་མིག་ཆུ་བཞུར་བྱུང་།
ཁོའི་གདོང་བ་ནག་རོག་གེར་གྱུར་ཅིང་། གཤེ་གཤེ་དྲག་པོ་མྱངས་པའི་བྱིས་པ་ཞིག་
དང་འདྲ་བར་ཁ་ཡང་གཉེར་གཉེར་བྱེད་བཞིན་བདག་ལ་མིག་བརྡ་ཞིག་སྟོན་བཞིན་
བདག་ཁོའི་ཆེད་དུ་བར་འདུམ་ལ་ཡོང་བའི་རེ་བ་བྱེད། ཡིན་ནའང་བདག་གིས་རང་ཚོད་
མ་ཐིག་པས་བགད་དེ་བརྒྱལ་ལ་ཁད་དུ་གྱུར།
ཉིན་ཞིག་བདག་ཅག་མཉམ་དུ་རི་མོ་འཚོང་མཁན་ཞིག་གི་གམ་དུ་སོང་། ཧྲི་ཐི་ལུའེ་
ཧྥུས་མ་མཐའ་ཡང་དེ་རུ་སི་ཐི་ལེ་ཁི་ལན་ཏིའི་རི་མོ་གཉིས་གསུམ་ཙམ་ཞིག་བདག་ལ་
སྟོན་ཐུབ་པར་སྙམ་ཡོད། ཡིན་ནའང་། བདག་ཅག་དེ་གར་འབྱོར་རྗེས། རི་མོ་འཚོང་མཁན་
གྱིས་བཤད་རྒྱུར། སི་ཐི་ལེ་ཁི་ལན་ཏིས་རང་གི་རི་མོ་ཕྱིར་ཁྱེར་སོང་ཟེར། རི་མོ་འཚོང་
མཁན་གྱིས་ཀྱང་ཁོས་འདི་ལྟར་བྱེད་པའི་རྒྱུ་མཚན་ཤེས་མ་བྱུང་།
“དོན་དག་འདིའི་སྨད་དུ་ང་ཁོང་ཁྲོ་ལངས་སོང་སྙམ་མི་འཚལ། ངས་ཁོའི་རི་མོ་དེ་
དང་ལེན་བྱས་པ་ནི་སྐུ་ཞབས་ཧྲི་ཐི་ལུའེ་ཧྥུ་ལ་ངོ་འཛིན་བྱས་པ་ཡིན། ངས་ཅི་ནུས་ཀྱིས་ཁོ་
ལ་རོགས་རམ་བྱས་ཏེ་བཙོང་ངེས་ཞེས་བརྗོད་ཡོད། ཡིན་ནའང་། ངོ་མ་བཤད་ན"
ཁོས་ཕྲག་པ་གཟེང་གཟེང་ཞིག་བྱས། “ང་རང་གཞོན་རབས་ལ་སྤྲོ་བ་ཡོད། ཡིན་ནའང་།
སྐུ་ཞབས་ཧྲི་ཐི་ལུའེ་ཧྥུ་ལགས། ཁྱོད་ཀྱིས་ཀྱང་ཤེས་སྲིད་པ་རེད། ཁྱོད་ཀྱིས་ཀྱང་ཁོ་ཚོའི་
གྲས་སུ་སྐྱེས་ཐོབ་ཀྱི་ཤེས་རབ་ཅན་ཞིག་ཡོད་པར་འདོད་མེད་པ་མིན་ནམ།”
“ངས་རང་ཉིད་ཀྱི་མིང་གྲགས་སྟེང་ནས་ཁྱོད་ལ་དམ་བཅའ་ཞིག་འཇོག་ཐུབ།
རི་མོ་པ་འདི་དག་ཐམས་ཅད་ཀྱི་གྲས་སུ་ཁོ་ལས་ལྷག་པའི་སྐྱེས་ཐོབ་ཀྱི་ཤེས་རབ་ཅན་
གཞན་སུ་ཡང་མེད། ངའི་སྐད་ཆ་ལ་ཡིད་ཆེས་ཤིག་བྱོས་དང་། དངུལ་མང་པོ་འཚོལ་ཐུབ་
པའི་ཚོང་བཟང་པོ་ཞིག་ཁྱོད་ཀྱིས་གང་དགར་ཆུད་ཟོས་སུ་བཏང་སོང་། ནམ་ཞིག་གི་
དུས་སུ་ཁོའི་རི་མོ་འདི་དག་ཁྱོད་ཀྱི་ཚོང་ཁང་ནང་གི་རི་མོ་ཡོད་ཚད་གཅིག་ཏུ་བསྡུས་
ཤིང་སྡོམ་ནའང་དེའི་རིན་ཐང་ལ་མི་དོ། ཁྱོད་ཀྱིས་མའོ་ནའེ་དྲན་ནམ། སྐབས་དེར་ཁོའི་
རི་མོ་གཅིག་ལ་ཧྥ་སྒོར་བརྒྱ་ཡང་སྟེར་མཁན་མེད་མོད། ད་ལྟ་དངུལ་ག་ཚོད་ལ་སླེབས་
ཡོད་པ་ཤེས་སམ།”
“ནོར་མི་འདུག ཡིན་ནའང་སྐབས་དེར་ཡོད་པའི་རི་མོ་པ་བརྒྱ་ལྷག་ཙམ་དེ་མའོ་
ནའེ་ལས་དམན་མི་སྲིད། ཁོ་ཚོས་ཀྱང་རང་གི་རི་མོ་འཚོང་མ་ཐུབ། དེ་དག་གི་རི་མོ་དེང་
སྐབས་ད་དུང་རིན་ཐང་ཆེན་པོ་མི་འདུག རྒྱུ་མཚན་ཅི་ཡིན་པ་སུ་ཞིག་གིས་ཤེས་སམ། རི་
མོ་པས་རི་མོ་ཡག་པོ་བྲིས་ན་སྐད་གྲགས་རྒྱས་པ་ཡིན་ནམ། དེ་ལ་གཏན་ནས་ཡིད་ཆེས་
བྱེད་མི་རུང་། ཡང་གཅིག་བཤད་ན། ཁྱོད་ཀྱི་གྲོགས་པོ་འདིས་རི་མོ་ཡག་པོ་འབྲི་ཤེས་མིན་
ད་དུང་བདེན་དཔང་བྱས་མེད། ཧྲི་ཐི་ལུའེ་ཧྥུ་ཁྱོད་ཁོ་ནས་ཁོ་རང་ལ་བསྔགས་བསྟོད་བྱེད་
མོད། གཞན་གྱི་ངག་ནས་ད་དུང་ཁོས་རི་མོ་ཡག་པོ་འབྲི་ཤེས་པའི་ལོ་རྒྱུས་ཐོས་མ་བྱུང་།”
“དེས་ན་ཁྱོད་ཀྱིས་ཤོད་དང་། མི་ཞིག་གི་རི་མོའི་བྱོན་ལེགས་མིན་དེ་ཇི་ལྟར་འབྱེད་
དགོས་སམ།” ཏི་ཨེར་ཁེས་དེ་ལྟར་དྲིས་ཤིང་། ཁོང་ཁྲོས་ངོ་མདངས་ཀྱང་དམར་པོར་གྱུར་འདུག
“ཐབས་ཤེས་གཅིག་མ་གཏོགས་མི་འདུག་སྟེ། སྐད་གྲགས་རྒྱས་ན་ད་གཟོད་
བྱོན་ལེགས།”
“ཚོང་ཧམ་ཅན།” ཏི་ཨེར་ཁེས་སྨྲས།
“སྔོན་བྱོན་གྱི་སྒྱུ་རྩལ་པ་ཆེན་པོ་དག་ལ་འདང་རེ་རྒྱོབས་ཤིག ལ་ཧྥེ་ཨེར་དང་།
མའེ་ཁའེ་ལང་ཇི་ལའོ། ཨན་ཀུ་ཨེར”། ཏི་ལ་ཁེ་ལོ་ཝ”སྟེ། ཀུན་ཀྱང་མིང་དུ་གྲགས་པ་
རྐྱང་རྐྱང་རེད།”
“ངེད་ཅག་འགྲོ།” ཧྲི་ཐི་ལུའེ་ཧྥུས་བདག་ལ་བཤད་རྒྱུར། “ད་མ་སོང་ན་ངས་མི་
འདི་བཤའ་ཁོ་ཐག་རེད” ཟེར།

ཉེར་གསུམ་པ།

བདག་རྒྱུན་དུ་སི་ཐི་ལེ་ཁི་ལན་ཏི་ལ་ཐུག་འཕྲད་བྱེད་བཞིན་ཡོད་ཅིང་། སྐབས་རེར་ཁོ་
དང་མཉམ་དུ་མིག་མངས་རེ་རྩེས་པ་ཡིན། ཁོའི་གཤིས་རྒྱུད་སྐབས་རེར་འཇམ་ལ་སྐབས་
རེར་རྩུབ། སྐབས་སྐབས་སུ་ཁོའི་དྲན་ཤེས་ཀྱི་རྟ་རྒོད་རི་ལ་འཁྱམས་ཏེ་ཅི་ཡང་མི་སྨྲ་ཞིང་སུ་
ལའང་ཁ་ཡ་མི་བྱེད། ཡང་སྐབས་རེར་ཁོའི་སེམས་ཁམས་ཅུང་དྭངས་ཤིང་དགའ་དགའ་སྤྲོ་
སྤྲོའི་ངང་ནས་ཁྱོད་ལ་ཁ་བརྡ་ཐན་ཐུན་རེའང་བྱེད། ཁོས་དོན་སྙིང་ལྡན་པའི་ཁ་བརྡ་ཅི་ཡང་
བྱེད་མི་ཤེས། ཡིན་ནའང་། ཁོའི་སྦྱོར་བ་རྩུབ་ཅིང་ཟུར་ཟ་དང་ཁྱད་གསོད་འདྲེས་པའི་ཁ་
ཚིག་དེ་དག་གིས་ཁྱོད་ཀྱི་སེམས་པ་རང་དབང་མེད་པར་ཁོའི་ཕྱོགས་སུ་འདྲེན། གཞན་ཡང་།
ཁོའི་ཡིད་ལ་དྲན་ཚད་ཇི་མ་ཇི་བཞིན་དུ་ཁྱོད་ལ་བརྗོད་ཅིང་སྦ་གསང་ཅི་ཡང་མི་བྱེད། ཁོས་
གཞན་གྱི་སེམས་ལ་གནོད་འགྱུར་གྱི་ཡིད་དོགས་གཞི་ནས་མི་བྱེད་དེ། གལ་སྲིད་ཁོས་གཞན་
ལ་ཚིག་མདའ་རྣོན་པོ་ཞིག་ཕོག་པར་གྱུར་ན། ཁོ་ལ་བློ་ཡིད་ཚིམས་པའི་དགའ་སྤྲོའི་ཉམས་
སྣང་སྨྲ་མི་ཤེས་པ་ཞིག་ཤར་འོངས། ཁོས་རྒྱུན་དུ་ཏི་ཨེར་ཁེ“ཧྲི་ཐི་ལུའེ་ཧྥུའི་སྙིང་ལ་གཟན་
པའི་ཚིག་རྩུབ་སྨྲ་བས། ཧྲི་ཐི་ལུའེ་ཧྥུ་ཁྲོས་ཏེ་ཡར་ལྡང་ཞིང་། དེང་ཕྱིན་ཁོ་དང་མཉམ་དུ་ཁ་
བརྡ་ཙམ་ཡང་མི་བྱེད་པའི་དམ་བཅའ་འཇོག ཡིན་ནའང་། སི་ཐི་ལེ་ཁི་ལན་ཏིའི་ལུས་སྟེང་
དུ་གཞན་དང་མི་མཚུངས་པའི་སྟོབས་ཤུགས་ཆེན་པོ་ཞིག་ཡོད་དེ། ཧོ་ལན་པ་ཚོ་སྟུག་འདི་
ཡང་ཁོས་རང་དབང་མེད་པར་བཀུགས་ཏེ། མཇུག་མཐར་ཕྱིར་འོངས་ཏེ་དུད་འགྲོ་ཁྱི་ཕྲུག་
ཅིག་དང་མཚུངས་པར་མཇུག་མ་གཡུག་གཡུག་བྱེད། གང་ལྟར་ཁོ་རང་འགུག་བྱེད་ནི་ཟུར་ཟ་
དང་ཁྱད་གསོད་ཀྱི་ཚིག་རྩུབ་རྡོ་ལོག་འདྲ་བ་དེ་ཡིན་པའང་ཁོའི་སེམས་སུ་གསལ་ལེར་ཡོད།
བདག་གིས་ཅི་ཡིན་མི་ཤེས་མོད། སི་ཐི་ལེ་ཁི་ལན་ཏིས་བདག་ལ་རྒྱུན་དུ་ཁ་ངོ་སྟེར།
ངེད་གཉིས་ཀྱི་འབྲེལ་བ་དེ་ཅུང་ཟད་ཁྱད་པར་བ་ཞིག་རེད། ཉིན་ཞིག་ཁོས་བདག་གི་ལག་
ནས་ཧྥ་སྒོར་ལྔ་བཅུ་གཡར་བྱུང༌།
“འདི་ནི་ངའི་རྨི་ལམ་དུའང་རྨིས་མ་མྱོང་བ་ཞིག་རེད།" བདག་གིས་ལན་བཏབ།
“དེའི་རྒྱུ་མཚན་ཅི་ཡིན་ནམ།”
“འདི་ནི་ང་ལ་སྤྲོ་སྣང་སྟེར་བའི་དོན་དག་ཅིག་མ་རེད།”
“ང་སྤྲང་པོར་ཆགས་ཏེ་ད་ལྟ་ཨམ་ཕྲག་ཏུ་རླུང་གཡུག་བཞིན་ཡོད། རྟོགས་བྱུང་ངམ།”
“དེ་ལ་ངས་ཁ་ཡ་བྱེད་དོན་མེད།"
ང་ལྟོགས་གྲིར་ཐེབས་ཀྱང་ཁྱོད་ཀྱིས་ད་དུང་ཁ་ཡ་མི་བྱེད་དམ།”
“ངས་ཅིའི་ཕྱིར་ཁ་ཡ་བྱེད་དམ།” བདག་གིས་ལྡོག་འདྲི་བྱས།
ཁོས་རབ་ཏུ་གཟེངས་པའི་ཁ་སྤུ་དེ་བྱིལ་བྱིལ་བྱེད་བཞིན། བདག་ལ་སྐར་མ་གཅིག་
གཉིས་ཙམ་ལ་ཅེར་བསྡད། བདག་གིས་ཁོ་ལ་བལྟས་ཏེ་བགད།
“ཁྱོད་དགོད་རྒྱུ་ཅི་ཡོད།” ཁོས་དེ་ལྟར་བཤད་བཞིན་མིག་ཟུང་ལས་ཁོང་ཁྲོའི་མེ་ལྕེ་
ཞིག་མངོན་བྱུང་།
“ཁྱོད་ལ་ཤེས་རྒྱ་ཟེར་བ་ཞིག་མི་འདུག ཁྱོད་ཀྱིས་ནམ་ཡང་གཞན་ལ་དྲིན་གཟོ་བྱེད་
རྒྱུ་གཏན་ནས་མི་ཤེས། གཞན་སུས་ཀྱང་ཁྱོད་ལ་དྲིན་གཟོ་བྱེད་དགོས་དོན་མེད།”
“གལ་ཏེ་ངས་ཁང་གླ་ཙམ་ཡང་སྤྲོད་མ་ཐུབ་པར་ཁང་བདག་གིས་ང་རང་སྒོར་དེད་
ཅིང་། མཐར་ཐབས་ཟད་དེ་ལྕེབ་དགོས་པ་བྱུང་ནའང་། ཁྱོད་ལ་ཡིད་མི་བདེ་བའི་ཚོར་བ་
ཅི་ཡང་མི་འབྱུང་བ་ཡིན་ནམ།”
“སྤུ་ཙམ་ཡང་འབྱུང་མི་སྲིད།”
ཁོ་རང་ཧ་དགོད་བྱས་བྱུང་།
“ཁྱོད་ཀྱིས་སྐད་ཆ་ཆེན་པོ་མ་བཤད། གལ་ཏེ་ང་ངོ་མ་ལྕེབ་པའི་དབང་དུ་བཏང་ན་
ཁྱོད་ལ་མི་ཚེ་གང་བོར་འགྱོད་པ་གནམ་ལ་མི་ཤོང་བ་སྐྱེས་སྲིད།”
“ང་འགྱོད་པ་སྐྱེས་མིན་དེ་ཁྱོད་ཀྱིས་ཚོད་ལྟ་ཞིག་བྱོས་དང་ཤེས་འོང་།”
ཁོའི་མིག་ཟུང་ལ་འཛུམ་འོད་ཅིག་འཁྱུགས་བྱུང་བ་དང་། ཁོས་ཁུ་སིམ་མེར་ཁོའི་སྔུན་
གྱི་ཨ་རག་ཁུའུ་ཨེ་དཀྲུག་བཞིན་བསྡད།
“མིག་མངས་ཤིག་རྩེ་འདོད་དམ།” བདག་གིས་ཁོ་ལ་དྲིས།
“ངས་མིན་མི་ཟེར།”
ངེད་གཉིས་ཀྱིས་འཇིག་རྡེའུ་སྒྲིག་མགོ་བརྩམས། འཇིག་རྡེའུ་བསྒྲིགས་ཚར་རྗེས་
ཁོས་མིག་མདུན་གྱི་འཇིག་གཞོང་ལ་ཅེར་ཏེ་རང་སེམས་དགའ་ཀྲོག་ཀྲོག་གི་ཉམས་འགྱུར་
ཞིག་བསྟན། རང་གི་དམག་དང་རྟ་རྣམས་གཡུལ་སར་ཞུགས་པ་དེ་ཡི་ཚེ། ད་གཟོད་གཡུལ་
འགྱེད་ཆེན་པོ་ཞིག་གི་མགོ་བརྩམས་པ་ཡིན་པས། གཞི་ནས་གནོན་མི་ཐུབ་པའི་དགའ་
ཚོར་ཞིག་གིས་ཀུན་ནས་ཁྱབ་ཡོད།
“ཁྱོད་ཀྱིས་དངོས་གནས་ངས་ཁྱེད་ལ་སྒོར་མོ་བསྐྱི་རྒྱུ་རེད་འདོད་དམ།” བདག་
གིས་ཁོ་ལ་ལན་བཏབ།
“ངས་ཁྱོད་ཀྱིས་ང་ལ་སྒོར་མོ་མི་བསྐྱི་བའི་གནས་ལུགས་ཤིག་ཡིད་ལ་འཁོར་མི་ཐུབ།”
“ཁྱོད་ཀྱིས་ང་ཡ་མཚན་སྐྱེ་རུ་བཅུག་སོང་།”
“ཅིའི་ཕྱིར།”
“ཁྱོད་ཀྱི་སེམས་སུ་མི་ཆོས་ཀྱི་ཤུགས་དེ་ཧ་ཅང་ཆེ་བ་མཐོང་བས་ངའི་ཡིད་ཕངས་
བྱུང་། གལ་སྲིད་ཁྱོད་ལ་ངའི་གདུང་སེམས་ཁོ་ན་བེད་སྤྱོད་བཏང་སྟེ་ང་ལ་སེམས་འགུལ་
ཐེབས་སུ་འཇུག་ཐུབ་པའི་བསམ་བློ་དེ་འདྲ་མེད་ཚེ། ང་རང་ལྷག་ཏུ་ཁྱོད་ལ་སྙིང་ཉེ་སྲིད།”
“གལ་སྲིད་ཁྱོད་ངས་སེམས་འགུལ་ཐེབས་སུ་བཅུག་ཚེ། ངས་ཁྱོད་ལ་མཐོང་ཆུང་
བྱེད་སྲིད།” ཁོས་དེ་ལྟར་ལན་བཏབ།
“དེས་ན་ལེགས་འདུག" བདག་གད་མོ་བགད།
ངེད་གཉིས་ཀྱིས་མིག་མངས་རྩེ་མགོ་བརྩམས། ཕྱོགས་གཉིས་ཀྱི་སེམས་པ་གཅིག་ཏུ་
བསྡུས་ཏེ་མིག་མདུན་གྱི་འཇིག་གཞོང་སྟེང་དུ་འཁོར་ཡོད། མིག་མངས་ཐེངས་གཅིག་རྩེས་
ཚར་རྗེས། བདག་གིས་ཁོ་ལ་བཤད་རྒྱུར།
“ངས་ཁྱོད་ལ་བཤད། གལ་ཏེ་ཁྱོད་ལ་སྒོར་མོའི་དཀའ་ངལ་ཡོད་ན། ངས་ཁྱོད་ཀྱི་རི་
མོ་ལ་ཅིག་བལྟ། གལ་སྲིད་ང་རང་དགའ་མོས་ཡོད་པའི་རི་མོ་འདྲ་ཡོད་ན། ངས་ཁྱོད་ཀྱི་རི་
མོ་གཅིག་ཉོས་ཆོག”
“ཁྱོད་ཤི་རུ་སོངས།” ཁོས་བཤད།
ཁོ་རང་ཡར་ལངས་ཏེ་འགྲོ་གྲབས་བྱས། བདག་གིས་ཁོའི་སྔུན་བཀག
“ཁྱོད་ཀྱིས་ད་དུང་ཨར་ཆང་གི་རིན་པ་སྤྲད་མེད།” བདག་དགོད་བཞིན་དུ་བཤད།
ཁོས་བདག་ལ་གཤེ་གཤེ་ཞིག་བཏང་སྟེ་སྒོར་མོ་ཅོག་ཙེའི་སྟེང་དུ་གཡུགས་རྗེས་བུད་སོང་།
དོན་དག་དེ་བྱུང་རྗེས་ཉིན་ཁ་ཤས་ཤིག་ལ་བདག་གིས་ཁོ་རང་མཐོང་མ་བྱུང་། ཡིན་
ནའང་། དགོང་ཁ་ཞིག་ལ་བདག་གིས་ཁའོ་ཧྥེ་ཁང་ཞིག་ཏུ་ཚགས་པར་ལ་ལྟ་སྐབས། སི་ཐི་
ལེ་ཁི་ལན་ཏི་འོངས་ཏེ་བདག་གི་གམ་དུ་ཙོག་བྱུང་།
“ཁྱོད་མ་གཞིར་ལྕེབ་མེད་དམ།” བདག་གིས་བཤད།
“ལྕེབ་མེད། མི་ཞིག་གིས་ང་ལ་རི་མོ་ཞིག་འབྲི་བའི་རེ་བཅོལ་ཞུས་སོང་། ད་ལྟ་ངས་
ལས་འཁྱུར་ངལ་གསོ་བྱས་པའི་ཞ་སྦུག་བཟོ་པ་ཞིག་ལ་སྐུ་ཐང་ཞིག་འབྲི་བཞིན་པའི་སྒང་
ཡིན། མི་འགྱངས་པར་ཧྥ་སྒོར་ཉིས་བརྒྱ་འཐོབ་ཐུབ།”
“ཚོང་འདི་ཁྱོད་ཀྱི་ལག་ལ་ཇི་ལྟར་ཡོང་བ་ཡིན་ནམ།”
“ང་ལ་སོབ་གོར་འཚོང་མཁན་གྱི་བུད་མེད་དེས་ངོ་སྤྲོད་བྱས་པ་ཡིན། ཁོས་མོ་ལ་
བཤད་རྒྱུར། ཁོའི་སྐུ་ཐང་འབྲི་མཁན་ཞིག་བཙལ་ཐུབ་ན། ཁོས་མོ་ལ་ངོ་སྦྱོར་བྱས་རིན་ཧྥ་
སྒོར་ཉི་ཤུ་སྟེར་ཟེར།”
“མི་ཅི་འདྲ་ཞིག་རེད་དམ།”
“དཔེ་མེད་པ་ཞིག་རེད། དམར་ཞིང་ཆེ་བའི་གདོང་བ་དེ་ལུག་གི་རྐང་ཡས་ཤིག་དང་
མཚུངས། གདོང་གཡས་སུ་སྨེ་བ་ཆེན་པོ་ཞིག་ཡོད་པའི་སྟེང་དུ་ད་དུང་སྤུ་རིང་ཞིག་ཀྱང་
སྐྱེས་འདུག "
ས་ལམ་སང་
དེ་རིང་སི་ཐི་ལེ་ཁི་ལན་ཏིའི་སེམས་ཁམས་ཧ་ཅང་སྐྱིད་པོ་འདུག ཏི་ཨེར་ཁེ•ཧྲི་ཐི་
ལུའེ་ཧྥུ་འོངས་ཏེ་ངེད་ཚོ་དང་མཉམ་དུ་བསྡད་པའི་ཚེ། སི་ཐི་ལེ་ཁི་ལན་ཏིས
ཁོ་ལ་ཁྲེལ་དགོད་དང་འཕྱ་སྨོད་བྱེད་མགོ་བརྩམས། ཁོ་རང་ཧོ་ལན་པ་འདིའི་སྐྱོན་འཚོལ་
བར་མཁས་ཤིང་། བློར་མི་ཤོང་བའི་ཐབས་རྩལ་དེར་བདག་ནི་ཧ་ལས་ཡོད། ད་ཐེངས་ཁོའི་
མཚོན་ཆ་ནི་ཟུར་ཟའི་རལ་གྲི་མ་ཡིན་པར་སྡིགས་དམོད་ཀྱི་དབྱུག་པ་རེད། ཁོའི་འཇབ་
རྒོལ་ནི་དེ་འདྲའི་གློ་བུར་བ་དང་བསམ་ཡུལ་ལས་འདས་པ་ཞིག་ཡིན་པས། ཧྲི་ཐི་ལུའེ་ཧྥུ་
ཅི་བྱེད་འདི་བྱེད་མེད་པར་གྱུར་ཅིང་གཞི་ནས་འགོག་རྒོལ་གྱི་ནུས་པ་ཡོངས་སུ་བྲལ། ཁོ་
རང་སྐྲག་ཐག་ཆོད་པའི་ལུ་གུ་ཞིག་དང་འདྲ་བར་དམིགས་ཡུལ་མེད་པར་ཡར་རྒྱུགས་མར་
རྒྱུགས་བྱེད་པ་དང་། ཅི་བྱ་གཏོལ་མེད་ངང་མགོ་ཡང་འཐོམས་པར་གྱུར། མཇུག་མཐར་
ཁོའི་མིག་ཟུང་ལས་མཆི་མ་ཤམ་ཤམ་དུ་བཞུར་བྱུང༌། འདིའི་སྐབས་སུ་ལན་ཆགས་ཆེས་
ཆེ་ས་ནི་ཁྱོད་ཀྱིས་སི་ཐི་ལེ་ཁི་ལན་ཏི་གཞི་ནས་མིག་ལ་མི་རན་པ་དང་། འཁྲབ་སྟོན་འདི་
འཇིགས་སུ་རུང་བ་ཞིག་ཡིན་པ་ཤེས་བཞིན་དུ། ཁྱོད་རང་ད་དུང་རང་དབང་མེད་པར་
བགད་པ་དེ་རེད། སྐྱེ་བོ་ལ་ལ་ཞིག་ནི་དངོས་གནས་བཀྲ་མི་ཤིས་པར་ཆགས་ཏེ། ཁོ་ཚོ་ལ་
ལྷད་མེད་ཀྱི་བརྩེ་བས་ཕྱུག་ཀྱང་སྐྱེ་བོ་ཚོགས་ཀྱི་སྣང་ངོར་དགོད་བྲོ་བའི་སྣང་བ་སྟེར། ཏི་
ཨེར་ཁེ·ཧྲི་ཐི་ལུའེ་ཧྥུ་ནི་ཏག་ཏག་སྐྱེ་བོ་དེ་དག་གི་རིགས་སུ་གཏོགས་པ་རེད།
དེ་འདྲ་ཡིན་ནའང་། བདག་པ་ལི་ནས་སྡོད་པའི་དགུན་ཁ་དེའི་རིང་ལ་ཏི་ཨེར་ཁེ•ཧྲི་
ཐི་ལུའེ་ཧྥུས་བདག་ལ་དགའ་སྤྲོས་ཁེངས་པའི་ཕྱིར་དྲན་ཞིག་བཞག་ཡོད། ཁོའི་ཁྱིམ་ཚང་
དེ་ལ་ཡིད་དབང་འགུགས་པའི་ནུས་པ་ཁྱད་པར་བ་ཞིག་ཡོད་དེ། ཁོ་དང་ཁོའི་ཆུང་མ་ནི་
ཟད་མཐའ་མེད་ཅིང་བརྗེད་པར་ཕངས་པའི་ཕྱིར་དྲན་གྱི་རི་མོ་ཞིག་རེད་ཟེར་ཆོག ཁོས་
རང་གི་ཆུང་མ་ལ་བཅངས་པའི་ལྷད་མེད་ཀྱི་བརྩེ་དུང་དེས་སྐྱེ་བོ་རྣམས་ལ་ཞི་འཇམ་དང་
བླ་ན་མེད་པའི་ཚོར་སྣང་ཞིག་སྦྱིན་འོངས། ཁོའི་སྤྱོད་ལམ་ནི་དེ་འདྲའི་དགོད་ཁ་འཆོར་བ་
ཞིག་ཡིན་ནའང་། ཁོའི་ཟོལ་མེད་ཀྱི་བརྩེ་སེམས་དེས་ཁྱོད་ཀྱི་ཡིད་དབང་མི་འགུགས་པའི་
རང་དབང་ཡེ་ནས་མི་འདུག ཁོའི་ཆུང་མས་ཁོ་ལ་བཅངས་པའི་ལྟ་སྟངས་དེར་བདག་གིས་
བསམ་ཤེས་བྱེད་ཐུབ་ལ། མོས་ཁོ་ལ་འཇམ་པའི་ངང་ནས་བྱམས་སྐྱོང་བྱེད་པ་དེར་བདག་ཧ་
ཅང་དགའ་པོ་བྱུང་ཡོད། གལ་སྲིད་མོ་ནི་རྩེད་མཚར་ལྡན་པ་ཞིག་ཡིན་ཚེ། རང་གི་ཁྱོ་གས་
རང་ཉིད་གསེར་གྱི་ཁྲི་སྟེང་དུ་བསྐྱོན་ཞིང་། མོས་གུས་ཀྱི་ཡུལ་དུ་བཞག་སྟེ་མཆོད་བཀུར་
བྱེད་ཚུལ་འདི་མཐོང་ན། མོ་ངེས་པར་དུ་དགོད་ཁ་འཆོར་སྲིད། གང་ལྟར་དེ་ཡིས་མོའི་
མས་རབ་ཏུ་ཚིམས་ཤིང་ཁོའི་སྟེང་ལ་སེམས་འགུལ་ཐེབས་ངེས། ཁོ་ནི་བརྩེ་དུང་
ལ་འགྱུར་བ་མེད་པའི་སྙིང་གྲོགས་ཤིག་སྟེ། མོ་རྒས་ཤིང་འཁོགས་པར་གྱུར་ཅིང་། སྔོན་གྱི་
མཁྲང་ཞིང་རྒྱས་པའི་སྒེག་ཉམས་དང་ཕྲ་ལ་ལྡེམ་པའི་འཇོ་སྒེག་ཡོངས་སུ་ཉམས་ནའང་།
ཁོའི་མིག་ལམ་དུ་མོ་ནི་སྔར་བཞིན་སྔོན་ཆད་ཀྱི་འཇོ་སྒེག་མ་དེ་ཡིན་ལ། མཛེས་པའི་
འཇོ་སྒེག་ནི་གཞོན་དུས་ཀྱི་དེ་དང་ཡོངས་སུ་མཚུངས་སྲིད་པ་ཡིན། ཁོ་རང་ལ་མཚོན་
ན། མོ་ནི་ནམ་ཡང་འཛམ་གླིང་སྟེང་ཆེས་མཛེས་ཤིང་སྒེག་པའི་བུད་མེད་དེ་ཡིན། ཁོ་
ཚོའི་འཚོ་བ་ནི་བརྒྱུད་རིམ་ལྡན་ལ་བདེ་སྐྱིད་དཔལ་གྱིས་ཕྱུག་པས་སྐྱེ་བོའི་ཚོགས་ལ་སྤྲོ་
སྣང་སྟེར་བཞིན་ཡོད། ཁོ་ཚང་ལ་རི་མོ་འབྲི་སའི་ཁང་པ་གཅིག་དང་མལ་ཁང་གཅིག མེ་
ཚང་གཅིག་སྟེ་ཁྱོན་སྡོད་ས་ཁང་མིག་གསུམ་ལས་མེད། ཁྱིམ་ལས་ཡོད་ཚད་ཧྲི་ཐི་ལུའེ་
ཧྥུའི་ལྕམ་མོ་གཅིག་པུས་བྱེད་བཞིན་ཡོད། ཏི་ཨེར་ཁེས་བློ་རྩེ་གཅིག་སྒྲིམ་གྱིས་རི་མོ་འབྲི་
སྐབས། མོ་ཁྲོམ་རར་སོང་སྟེ་ཚོང་རྒྱག་པ་དང་གུང་ཟས་གཡོས་སྦྱོར་བྱེད་པ། ལྭ་བ་འཚེམ་
པ་སོགས་བྱེད་ཅིང་། ཉིན་ཧྲིལ་བོར་ཁོམ་ལོང་མེད་པའི་ཚུལ་ནི་གྲོག་ཚང་ནང་གི་གྲོག་མ་
མིག་མེད་ཅིག་དང་གཉིས་སུ་མེད། ནུབ་འཚལ་འཐུངས་རྗེས། རི་མོ་འབྲི་སའི་ཁང་པ་ནང་
ནས་ཅེམོས་མུ་མཐུད་དུ་འཚེམ་བཟོ་བྱེད་པ་དང་། ཏི་ཨེར་ཁེ་ཡིས་བདག་གིས་འདང་བརྒྱབ་
ན་མོས་གོ་དཀའ་བའི་རོལ་མོ་ཞིག་དཀྲོལ་བཞིན་ཡོད་ཚོད་རེད། ཁོ་རང་རོལ་མོ་དཀྲོལ་
རེ་སྒྱུ་རྩལ་གྱི་ཆུ་ཚད་ངེས་ཅན་ཡོད་ནའང་། རྒྱུན་པར་བརྩེ་སེམས་ཐལ་དྲགས་ཏེ་ཁོས་
རང་ཉིད་ཀྱི་གཞུང་རྒྱུད་དྲང་མོ་དང་། དགོས་མེད་ཀྱི་བརྩེ་སེམས། གསོན་ཤུགས་ལྡན་པའི་
རྣམ་ཤེས་དེ་རོལ་དབྱངས་ཀྱི་གདངས་སུ་སྙིམ་བཞིན་ཡོད་བའི་
ཕྱོགས་གཞན་ཞིག་ནས་བལྟས་ན། ཁོ་ཚོའི་འཚོ་བ་དེ་རྫི་བོའི་གླུ་གཞས་ཤིག་དང་
མཚུངས་པར་ཐུན་མོང་མ་ཡིན་པའི་མཛེས་སྡུག་ཞིག་མངོན་ཡོད། ཏི་ཨེར་ཁེ·ཧྲི་ཐི་
ལུའེ་ཧྥུའི་བྱ་སྤྱོད་ལས་མངོན་པའི་དགོད་བྲོ་བའི་ཉམས་འགྱུར་དེས་རྫི་གླུ་འདི་ལ་གཞས་
གདངས་མཚར་པོ་ཞིག་བསྡེབས་ཡོད་པ་དང་། དེ་ནི་ཆ་མི་འགྲིག་པའི་དབྱངས་འགྲོས་ཤིག་
གི་ཉམས་སྣང་སྟེར་མོད། ཡིན་ནའང་། དེས་རོལ་དབྱངས་འདི་ལ་དེང་རབས་ཅན་གྱི་ཁྱད་
ཆོས་ཤིག་དང་། མིའི་དྲོད་ཁོལ་ཞིག་བསྣན་ཡོད་པ་དང་། དེ་ནི་གཟབ་ནན་གྱི་གར་སྟེགས
སུ་བཞད་གད་ཀྱི་འཁྲབ་ཚིག་གྱེར་པ་དང་མཚུངས་ལ། དེ་ཡིས་མཛེས པ་སྡུག་ལ་ཡོད་འོས་
པའི་ངོ་བོ་དེ་ཇེ་རྣོ་རུ་བཏང་འདུག

ཉེར་བཞི་པ།

ཡེ་ཤུའི་འཁྲུངས་སྐར་གྱི་སྔོན་ཏག་ཏག་ལ་ཧྲི་ཐི་ལུའེ་ཧྥུ་བདག་གི་སར་འོངས་ཏེ་ཁོ་པ་
ཚོ་དང་ལྷན་དུ་ཡེ་ཤུའི་དུས་དྲན་ལ་རོལ་བའི་གདན་འདྲེན་ཞུས་སོང་། ཡེ་ཤུའི་འཁྲུངས་སྐར་
གྱིས་ནམ་ཡང་ཁོ་ལ་སྐྱོ་སྣང་སྐྱེས་སུ་འཇུག་བཞིན་འདུག་པ་དང་།(དེ་ཡང་ཁོའི་གཤིས་ཀའི་
ཁྱད་ཆོས་ཤིག་རེད།) ཁོས་གྲོགས་པོ་འགའ་དང་ལྷན་དུ་གུས་ལུགས་འོས་འཚམ་ལྟར་དུས་ཆེན་
འདི་ལ་རྟེན་འབྲེལ་ཞུ་འདོད་པ་རེད། ངེད་གཉིས་ཀས་ཀྱང་གཟའ་འཁོར་གསུམ་ཙམ་གྱི་
རིང་ལ་སི་ཐི་ལེ་ཁི་ལན་ཏི་མཐོང་མ་བྱུང་། བདག་ནི་པ་ལི་ལ་འོངས་ཏེ་ཉིན་འགའ་ཤས་རིང་
སྡོད་པའི་གྲོགས་པོ་འགའ་ལ་འགྲོ་རོགས་བྱས་པས་མ་ཁོམ་པ་ཡིན་ལ། ཧྲི་ཐི་ལུའེ་ཧྥུ་ནི་དེ་
སྔོན་ཁོ་དང་ཁ་འཛིང་དྲག་པོ་བྱུང་བས་ཁོ་དང་འབྲེལ་འདྲིས་མི་བྱེད་པའི་སེམས་ཐག་བཅད་
པའི་རྐྱེན་རེད། སི་ཐི་ལེ་ཁི་ལན་ཏི་ཟེར་བ་འདིས་འཇིག་རྟེན་གྱི་འགྲོ་ལུགས་གཞི་ནས་མི་
ཤེས་པས། ཁོས་གང་ལྟར་ཡང་ད་ནི་ཁོ་ལ་ཁ་ཡ་མི་བྱེད་པའི་དམ་བཅའ་བརྟན་པོ་བཅས་ཡོད།
ཡིན་ནའང་། དུས་ཆེན་ལ་སླེབས་པར་ཉེ་བའི་སྐབས་འདིར། ཧྲི་ཐི་ལུའེ་ཧྥུའི་སེམས་པ་ཇེ་
སྙིར་སོང་སྟེ་གང་ལྟར་ཡང་སི་ཐི་ལེ་ཁི་ལན་ཏི་གཅིག་པུ་ཁེར་རྐྱང་ངང་རང་ཁྱིམ་དུ་བསྐྱུར་
མི་རུང་སྙམ། ཁོའི་བསམ་པར་སི་ཐི་ལེ་ཁི་ལན་ཏིའི་སེམས་པ་ནི་ཁོ་དང་འདྲ་བར་འདོད་
ཅིང་། སྐྱེ་འགྲོ་རྣམས་ཕན་ཚུན་ལ་མཛའ་བརྩེ་རོགས་རམ་བྱེད་འོས་པའི་ཉིན་མོ་འདིར། རི་
མོ་པ་འདིར་གྲང་ཤུར་ཤུར་དང་འཇམ་ཅག་གེར་དུས་ཆེན་ལ་རོལ་ཏུ་འཇུག་པ་ནི་དངོས་
གནས་བཟོད་བསྲན་མི་ནུས་པའི་དོན་ཞིག་རེད་སྙམ། ཁོས་རང་ཉིད་ཀྱི་རི་མོ་འབྲི་སའི་ཁང་
པའི་ནང་དུ་ཡེ་ཤུའི་འཁྲུངས་སྐར་གྱི་རྟེན་འབྲེལ་ལྗོན་ཤིང་ཞིག་བཙུགས། བདག་གིས་ཚོད་
དཔག་བྱས་ན། ང་ཚོ་མི་རེ་རེས་རྣམ་པར་བྲེས་པའི་ལྗོན་པའི་ཡལ་འདབ་ཀྱི་སྟེང་ནས་གད་
མོ་ཤོར་བའི་ལེགས་སྐྱེས་ཆུང་ཆུང་རེ་རྙེད་སྲིད་ངེས་སྙམ། ཡིན་ནའང་། སི་ཐི་ལེ་ཁི་ལན་ཏི་
འབོད་དུ་འགྲོ་རྒྱུར་ཁོས་འཛེམ་དོགས་བྱེད་བཞིན་འདུག ཁོ་ལ་དམའ་འབེབས་དང་བརྙས་
བཅོས་བྱས་པ་རྣམས་འདི་ལྟར་ཤིན་ཏུ་ལས་སླ་བའི་ངང་གུ་ཡངས་སུ་བཏང་ན་རང་གི་ཐོབ་
ཐང་ལ་ཉམས་ཉེས་ཐེབས་པ་མིན་ནམ། ཁོས་སི་ཐི་ལེ་ཁི་ལན་ཏི་དང་འགྲིག་མཐུན་བྱ་རྒྱུ་
སེམས་ཐག་བཅད་ཟིན་ནའང་། ཁོ་རང་རང་འགུལ་སྒོས་ཁོའི་སར་འགྲོ་སྐབས་དེ་རུ་བདག་
ཀྱང་ཡོད་ན་སྙམ་པའི་རེ་བ་འཆང་གིན་འདུག
ང་ཚོ་མཉམ་དུ་རྐང་ཐང་ལ་ཁི་ལེ་ཧྲའེ་ལམ་དུ་སླེབས། ཡིན་ནའང་། སི་ཐི་ལེ་ཁི་ལན་
ཏི་ཁའོ་ཧྥེ་ཁང་དེ་རུ་མི་འདུག གནམ་གཤིས་ནི་ཤིན་ཏུ་འཁྱག་པས་ཕྱི་རོལ་ཏུ་སྡོད་མི་
ཚུགས། ང་ཚོ་ཁང་པའི་ནང་སོང་སྟེ་ཀོ་ལྤགས་ཀྱི་འདུག་སྟེགས་ཤིག་ཡོད་པ་དེའི་སྟེང་དུ་
ཙོག ཁང་པའི་ནང་དུ་དྲོད་ཆེ་ལ་དབུགས་ཀྱང་ལེན་དཀའ་ཞིང་། དུད་སྨུག་གིས་ཁེངས་
པས་མཁའ་དབུགས་ནི་སྐྱ་ཐལ་ལེར་འདུག སི་ཐི་ལེ་ཁི་ལན་ཏི་ཁང་པའི་ནང་དུ་མི་
འདུག ཡིན་ནའང་། ཅུང་མ་འགོར་བར་ང་ཚོས་མཚམས་མཚམས་སུ་སི་ཐི་ལེ་ཁི་ལན་
ཏི་དང་མཉམ་དུ་མིག་མངས་རྩེད་གྲོགས་བྱེད་པའི་ཧྥ་རན་སིའི་རི་མོ་པ་དེ་མཐོང་བྱུང་།
བདག་ནི་ཁོ་ལ་འབྲེལ་འདྲིས་ཅུང་ཙམ་ཡོད་པས། ཁོ་རང་ང་ཚོའི་ཟས་ཅོག་འགྲམ་དུ་ཙོག་
བྱུང་། ཧྲི་ཐི་ལུའེ་ཧྥུས་ཁོ་ལ་སི་ཐི་ལེ་ཁི་ལན་ཏི་མཐོང་མིན་དྲིས་བྱུང་།
“ཁོ་ལ་ན་ཚ་བྱུང་འདུག” ཁོས་བཤད་རྒྱུར། “ཁྱོད་ཀྱིས་མ་ཐོས་སམ” ཟེར།
“ནད་ལྕིའམ།”
“ངས་གོ་ཐོས་ལྟར་ན་ཤིན་ཏུ་ལྕི།”
ཧྲི་ཐི་ལུའེ་ཧྥུའི་ངོ་མདངས་དེ་མ་ཐག་སྐྱ་པོར་གྱུར་སོང་།
“ཁོས་ཡི་གེ་བྲིས་ཏེ་ང་ལ་བརྡ་མི་རྒྱག་དོན་ཅི་ཡིན་ནམ། ཧེ། ངས་ཁོ་ལ་ཁ་འཛིང་ཅི་
ལ་བྱས་པ་ཡིན་ནམ། ང་ཚོ་ལམ་སང་ཁོ་ལ་བལྟ་རུ་འགྲོ། ཁོ་ལ་བདག་སྐྱོང་བྱེད་མཁན་སུ་
ཡང་མེད། ཁོ་གང་དུ་བསྡད་ཡོད་དམ།”
“ངས་གསལ་བོར་མི་ཤེས།” ཧྥ་རན་སི་པས་དེ་ལྟར་བཤད།
ང་ཚོ་གནས་གང་དུ་ཁོ་འཚོལ་དུ་འགྲོ་དགོས་པ་མི་ཤེས་པས། ཧྲི་ཐི་ལུའེ་ཧྥུ་སྔར་ལས་
ཀྱང་ཡིད་སྐྱོ་བར་གྱུར།
“ཁོ་ཤི་ཟིན་ཡང་སྲིད། ཁོའི་གནས་ཚུལ་འདྲི་ས་མི་གཅིག་ཀྱང་མི་འདུག ངོ་མ་
འཇིགས་སུ་རུང་བ་ཞིག་རེད། ངས་དངོས་གནས་བསྲན་དཀའ། འུ་ཚོས་ངེས་པར་དུ་ལམ
སང་ཁོ་རང་བཙལ་དགོས།”
བདག་གིས་ཧྲི་ཐི་ལུའེ་ཧྥུ་ལ་མི་ཚོགས་རྒྱ་མཚོ་ལྟ་བུའི་གྲོང་ཁྱེར་པ་ལི་ནས་མི་ཞིག་
འཚོལ་བ་ནི་གླེན་རྟགས་ཁོ་ན་ཡིན་པ་དང་། ཐོག་མར་ང་ཚོར་ངེས་པར་དུ་འཆར་གཞི་
ལེགས་པོ་ཞིག་དགོས་པར་བཤད།
“རེད། ཡིན་ནའང་། ང་ཚོས་ཐབས་བཀོད་འཐེན་པའི་སྐབས་སུ་ཁོའི་དབུགས་ཆད་
བཞིན་པ་དང་། ང་ཚོས་ཁོ་རྙེད་པའི་སྐབས་དེར་ཡོད་ཚད་འཕྱི་དྲགས་ཀྱང་སྲིད།”
“ཐོག་མར་སེམས་པ་རྣལ་ལ་ཕབ་སྟེ་བསམ་བློ་རེ་ཐོངས། ད་ནི་ཐབས་ཇི་འདྲ་འཐེན་
ན་དྲག་པ་རེད།” བདག་ཅུང་སུན་སྣང་གི་སྒོ་ནས་དེ་ལྟར་བཤད།
བདག་གིས་ཤེས་པའི་ས་གནས་གཅིག་པུ་ནི་པི་ལེ་ཧྲི་འགྲུལ་ཁང་ཡིན། ཡིན་ནའང་།
སི་ཐི་ལེ་ཁི་ལན་ཏི་ས་དེ་ལས་སྔ་མོ་ནས་རུ་སྤར་ཟིན་པས། དེ་གའི་མི་ཚོས་ཁོ་རང་དྲན་
ཡུལ་དུ་ཡོད་མི་སྲིད། ཁོས་ནམ་རྒྱུན་ལྐོག་ལྐོག་སུད་སུད་ངང་འགྲོ་ས་འདུག་ས་གཞན་ལ་
ཤེས་སུ་མི་འཇུག་པས། རུ་སྤོར་སྐབས་ཕལ་ཆེར་ས་གནས་གང་དུ་སྤོར་ཡོད་པ་གཞན་ལ་
བཤད་མི་སྲིད། ཡང་གཅིག་བཤད་ན། དེ་ནི་ལོ་ལྔའི་སྔོན་གྱི་དོན་དག་ཅིག་རེད། འོན་ཀྱང་
ཁོའི་སྡོད་གནས་ས་ཐག་རིང་བོ་ཞིག་ཏུ་སྤར་མེད་པ་ནི་བདག་གིས་ཁོ་ཐག་གཅོད་ཐུབ།
ཁོ་རང་པི་ལི་ཧྲི་འགྲུལ་ཁང་དུ་སྡོད་སྐབས་ཁའོ་ཧྥེ་ཁང་འདིར་འོང་བཞིན་ཡོད་པ་དང་།
ཕྱིས་སུ་ས་གནས་གཞི་ནས་བརྗེ་མེད་པར་བལྟས་ན། གནས་འདི་ནི་ཁོ་ལ་མཚོན་ན་ཤིན་
ཏུ་སྟབས་བདེ་ས་ཞིག་ཡིན་པ་ཁོ་ཐག་བཅད་ཆོག གློ་བུར་དུ་བདག་གི་ཡིད་ལ་ཁོ་རང་དུས་
རྒྱུན་སོབ་གོར་ཉོ་རུ་འགྲོ་ས་སྟེ་ཁོ་ལ་མིའི་གཟུགས་རིས་བྲི་རྒྱུ་ངོ་སྤྲོད་བྱེད་མཁན་གྱི་ཚོང་
ཁང་དེ་དྲན་བྱུང་། སོབ་གོར་ཚོང་ཁང་དེས་ཁོའི་སྡོད་གནས་ཤེས་ཀྱང་སྲིད། བདག་གིས་མི་
ཞིག་མངགས་ཏེ་ཁ་པར་ཨང་དེབ་ཅིག་ཁྱེར་ཡོང་དུ་བཅུག་སྟེ། ས་འདིའི་ཉེ་འཁོར་གྱི་སོབ་
གོར་ཚོང་ཁང་རེ་རེ་བཞིན་བཙལ། བདག་གིས་ཁྱོན་བསྡོམས་སོབ་གོར་ཚོང་ཁང་ལྔ་རྙེད་
བྱུང་། ཐབས་ཤིག་ཡོད་པ་ནི་རེ་རེའི་སྒོ་རྩར་ཕྱིན་ཏེ་རྩད་གཅོད་བྱ་རྒྱུ་དེ་རེད། ཧྲི་ཐི་ལུའེ་
ཧྥུ་འདོད་ལ་མི་འདོད་པའི་ངང་ནས་བདག་རྗེས་སུ་འབྲང་བཞིན་འདུག ཁོའི་བསམ་ཚུལ་
ཡིན་ན། ཁི་ལེ་ཧྲའེ་ལམ་གྱི་འདྲེས་མདོ་ནས་ཕར་ཚུར་སྲང་ལམ་ཀུན་ལ་མྱུལ་ཏེ་བཅའ་
སྡོད་འགྲུལ་ཁང་ག་ཚོད་མཐོང་ན་དེ་ཚོད་ལ་འདྲི་བརྩད་བྱེད་འདོད་པ་དེ་རེད། མཇུག་
མཐར་བདག་གི་ཕལ་བའི་འཆར་གཞི་དེར་ནུས་པ་ཐོན་སོང་། ང་ཚོ་སོབ་གོར་ཚོང་ཁང་
གཉིས་པའི་ནང་དུ་སོང་བ་ན། ཚོང་སྒྲོམ་རྒྱབ་ཀྱི་བུད་མེད་དེས་མོས་ཁོ་རང་ངོ་ཤེས་ཞེས་
བཤད་བྱུང་། མོས་ཁོ་རང་གང་དུ་བསྡད་ཡོད་པ་གསལ་བོ་མི་ཤེས་ནའང་། ཁ་གཏད་དུ་ཁང་
བརྩེགས་གསུམ་བསྟར་ཡོད་པ་ལས་གང་རུང་ཞིག་ཏུ་བསྡད་ཡོད་པ་ཐག་ཆོད་འདུག ང་
ཚོ་སྟབས་ལེགས་པ་ཞིག་ལ་ཁང་བརྩེགས་སྔོན་མ་དེའི་སྒོ་སྲུང་གིས་ཐོག་བརྩེགས་དེའི་རྩེ་
གྲས་ན་ཁོ་རང་ཡོད་ཅེས་བཤད་བྱུང་།
“ཁོ་ལ་ན་ཚ་བྱུང་འདུག་གམ།” ཧྲི་ཐི་ལུའེ་ཧྥུས་དེ་ལྟར་བཤད།
“ཡིན་ཡང་སྲིད།” སྒོ་སྲུང་གདོང་བ་ནག་རོག་གེར་གྱུར་ཏེ་བཤད་རྒྱུར། “དོན་
དངོས་སུ་ངས་ཀྱང་ཉིན་འགའ་ལ་ཁོ་རང་མཐོང་མ་བྱུང” ཟེར།
ཧྲི་ཐི་ལུའེ་ཧྥུས་བདག་གི་སྔུན་བླངས་ཏེ་སྐས་སྒམ་སྟེང་འཛེགས། བདག་རྩེག་རིམ་རྩེ་
གྲས་སུ་སླེབས་པའི་ཚེ་ན་ཁོས་སྔ་མོ་ནས་ཁང་པ་ཞིག་གི་སྒོ་བརྡུངས་ཏེ། ཚི་ལེན་གྱོན་པའི་
བཟོ་བ་ཞིག་དང་ཁ་བརྡ་བྱེད་བཞིན་འདུག དེས་ཁང་པ་གཞན་ཞིག་གི་སྒོ་བསྟན་བྱུང་།
ཁོས་དེའི་ནང་དུ་བསྡད་ཡོད་པ་ནི་རི་མོ་པ་ཞིག་ཡིན་པ་ཁོ་ཐག་ཆོད་ཟེར། ཁོས་ཁོ་རང་མ་
མཐོང་བར་གཟའ་འཁོར་གཅིག་འགོར་འདུག ཧྲི་ཐི་ལུའེ་ཧྥུ་སྒོ་ཁར་ཕྱིན་ཏེ་སྒོ་བརྡུང་རྩིས་
ཤིག་བྱས་ཏེ། སླར་ཡང་ཁ་ཕྱིར་འཁོར་ཏེ་བདག་ལ་ཁོས་ཅི་བྱེད་འདི་བྱེད་མི་ཤེས་པའི་ལག་
བརྡ་ཞིག་བསྟན་བྱུང་། ཁོ་རང་དངོས་གནས་དངངས་སྐྲག་ཅིག་སྐྱེ་བཞིན་པ་བདག་གིས་
རྟོགས་ཐུབ།
“གལ་ཏེ་ཁོ་རང་ཤི་ཡོད་ན་ཅི་ཞིག་བྱའམ།”
“ཁོ་རང་འཆི་མི་སྲིད།” བདག་གིས་བཤད།
བདག་གིས་སྒོ་བརྡུངས་པ་ན། ཁ་གྲག་མཁན་སུ་ཡང་མ་བྱུང་། བདག་གིས་སྒོ་ལུང་
བསྐོར་བ་ན་ཟྭ་བརྒྱབ་མི་འདུག བདག་ནང་དུ་ཕྱིན་པ་དང་། ཧྲི་ཐི་ལུའེ་ཧྥུ་ཡང་བདག་
གི་རྗེས་སུ་འབྲང་བཞིན་ཡོད། ཁང་པའི་ནང་དུ་མུན་ནག་ཅིག་འཐིབ་འདུག་པས་འདི་ནི་
གནམ་ཁང་ཞིག་ཡིན་པ་ཤེས་པ་ལས་གཞན་ཅི་ཡང་མཐོང་མི་ཐུབ། གནམ་གཅལ་རྣམས་
ཀྱང་འཁྱོག་ཅིང་གཡོམ་འདུག དཀར་ཁུང་ལས་གསལ་ལ་མི་གསལ་བའི་ཉི་འོད་ཅིག་
འཕྲོས་འདུག དེ་ཡིས་ཁང་པའི་མུན་པ་ལ་འོད་སྣང་ཆེན་པོ་ཞིག་སྦྱིན་ཐུབ་མེད།
“ཀྱེ་སི་ཐི་ལེ་ཁི་ལན་ཏི་ལགས།” བདག་གིས་བོས།
ཨ་ལན་སྟེར་མཁན་སུ་ཡང་མ་བྱུང་། འདི་དག་གིས་དངོས་གནས་གསང་བ་ལྐོག་གྱུར་
གྱི་ཚོར་བ་ཞིག་སྟེར། ཧྲི་ཐི་ལུའེ་ཧྥུ་བདག་གི་ཉེ་ས་ཞིག་ན་འགྲེངས་འདུག བདག་ལ་ནོར་
བ་བྱུང་བ་མིན་ན་ཁོ་རང་དངངས་འདར་རྒྱག་བཞིན་ཡོད་པ་འདྲ། བདག་ཅི་བྱ་གཏོལ་
མེད་ངང་དར་ཅིག་ལ་ལུས་རྗེས། འབར་ཞུན་ཞིག་བསྒྲོན་ན་སྙམ་བྱུང་། མུན་པའི་ཁྲོད་ནས་
བདག་གིས་ཕ་རོལ་རྩིག་པའི་ལོགས་སུ་མལ་ཁྲི་ཞིག་བཞག་འདུག་པ་མཐོང་། འབར་ཞུན་
གྱི་འོད་སྣང་དེས་བདག་ལ་མལ་ཁྲིའི་སྟེང་དུ་བེམ་རོ་ཞིག་ཉལ་ཡོད་མེད་སྟོན་མིན་ལྐོག་
གྱུར་གྱི་གནས་ཤིག་རེད།
“ཁྱོད་ལ་འབར་ཞུན་མེད་དམ། བླུན་རྒན།”
སྐབས་དེར་མུན་ནག་གི་ཁྲོད་ནས་སི་ཐི་ལེ་ཁི་ལན་ཏིས་སྡིགས་དམོད་བྱེད་པའི་སྒྲ་
ཐོས་པས། བདག་ལ་དངངས་སྐྲག་ཅིག་སྐྱེས།
ཧྲི་ཐི་ལུའེ་ཧྥུས་དངངས་སྐད་ཤོར་སོང་།
“དཀོན་མཆོག་མཁྱེན། ངས་ཁྱོད་ཤི་སོང་ངམ་སྙམ།”
བདག་གིས་འབར་ཞུན་རྐང་གཅིག་བསྒྲོན་ཏེ་ཕྱོགས་བཞིར་ཞག་སྒྲོན་ཞིག་ཡོད་མེད་
བཙལ། སྐད་ཅིག་ཐང་ཅིག་དེའི་ཡུན་ལ་བདག་གི་མིག་ལམ་དུ་མངོན་པ་ནི་ཤིན་ཏུ་དོག་
པའི་ཁང་པ་ཞིག་སྟེ། དེའི་ཕྱེད་ཀ་ནི་མལ་ས་དང་ཕྱེད་ཀ་རི་མོ་འབྲི་ས་བྱས་ཡོད། ཁ་གཏད་
ཀྱི་རྩིག་ངོས་སུ་རི་མོ་འགའ་བཀལ་ཡོད་པ་དང་། ཁང་པའི་ནང་དུ་མལ་ཁྲི་གཅིག་དང་།
རི་མོ་འབྲི་བྱེད་ཀྱི་རུ་གཞི་གཅིག སྒྲོག་ཙེ་གཅིག་དང་རྐུབ་སྟེགས་གཅིག་ལས་ཅི་ཡང་མི་
འདུག ས་གདན་ཡང་མེད་པས་མཐིལ་ཤིང་ནི་སྐྱ་ཐིང་ཐིང་དུ་འདུག ཁང་པའི་ནང་དུ་
མེ་ཐབ་ཀྱང་མི་འདུག སྒྲོག་ཙེའི་སྟེང་དུ་ཚོན་དམ་སོགས་དངོས་པོ་རྩག་རྩིག་གིས་ཁེངས་
འདུག དེའི་ཁྲོད་ནས་བདག་གིས་ཞག་སྒྲོན་དུམ་བུ་ཞིག་རྙེད། ཞག་སྒྲོན་གྱི་འོད་ལ་བརྟེན་
ཏེ་བལྟས་པ་ན། སི་ཐི་ལེ་ཁི་ལན་ཏི་མལ་ཁྲིའི་སྟེང་དུ་ཉལ་འདུག ཉལ་ཚུལ་ཤིན་ཏུ་སྐྱིད་
པོ་ཞིག་མིན་ཚོད་འདུག་སྟེ། ཁོ་ལ་མཚོན་ན་མལ་ཁྲི་དེ་ནི་ཤིན་ཏུ་ཆུང་དྲགས་འདུག གྲང་
བ་སྐྱོབ་པའི་ཆེད་དུ་ཁོས་རང་གི་གྱོན་ཆས་དག་ཀྱང་ལུས་སྟེང་དུ་བཀབ་འདུགབལྟས་
མ་ཉིད་དུ་ཁོ་ལ་ཚ་བ་རྒྱས་ཀྱིན་ཡོད་པ་ཤེས་ཐུབ། ཧྲི་ཐི་ལུའེ་ཧྥུ་སྔས་འགྲམ་དུ་འོངས་ཤིང་
སེམས་ཁམས་རབ་ཏུ་འཁྲུགས་པའི་རྐྱེན་གྱིས་ཐ་ན་སྐད་ཀྱང་འགག་འདུག
“ཀྱེ་མ། ཡིད་སྐྱོ་བའི་གྲོགས་པོ་ལགས། ཁྱོད་ལ་ཅི་ཞིག་བྱུང་སོང་ངམ། ཁྱོད་ལ་ན་ཚ་
བྱུང་ཡོད་པ་ངས་གཏན་ནས་མ་ཤེས། ཁྱོད་ཀྱིས་ང་ལ་མི་བཤད་དོན་ཅི་ཡིན་ནམ། ཁྱོད་ཀྱི་
དོན་དུ་ངས་ཅི་ཡང་བསྒྲུབ་ཕོད་པ་ཁྱོད་ཀྱིས་ཤེས་གསལ་ལྟར་རེད། ཁྱོད་ད་དུང་ངས་བཤད་
པའི་སྐད་ཆ་དག་ལ་འཚིག་པ་ཟ་བཞིན་ཡོད་དམ། ངའི་ནང་དོན་དེ་མིན། ང་འཕྱུག་སོང་།
ཁྱོད་ཀྱི་སྟེང་ལ་ཁོང་ཁྲོ་ལངས་པ་དེ་ངོ་མ་ང་མི་འགྲིག”
“ཤི་རུ་སོངས།” སི་ཐི་ལེ་ཁི་ལན་ཏིས་སྨྲས།
“ཨུ་ཚུགས་མ་བྱེད་གནས་ལུགས་ཤོད། ཆོག་གམ། ངས་ཁྱོད་ཀྱི་མལ་ས་ཇེ་བདེ་ལ་
ཅིག་གཏོང་། ཁྱོད་ལ་ནད་གཡོག་བྱེད་མཁན་སུ་ཡང་མེད་དམ།”
ཁོས་རྫོབ་རོ་ཆགས་པའི་ཁང་མིག་འདིའི་ནང་དུ་ཡར་ལྟ་མར་ལྟ་ཞིག་བྱེད་པ་ལས་ཐ་
ན་ཅི་ཞིག་བྱེད་དགོས་པའང་མ་ཤེས། ཁོས་སི་ཐི་ལེ་ཁི་ལན་ཏིའི་མལ་ཐུལ་ལེགས་བཅོས་
ཤིག་བྱས། སི་ཐི་ལེ་ཁི་ལན་ཏི་དབུགས་ཧལ་ཧལ་དུ་འཚང་བཞིན་སྙིང་རླུང་མར་མནན་ཏེ་
ཁ་ནས་ཅི་ཡང་མ་སྨྲས། ཁོ་རང་དབུགས་འཚང་བཞིན་བདག་ལ་ཅིག་བལྟས་བྱུང་། བདག་
ཁ་རོག་གེར་དེ་རུ་འགྲེངས་ཏེ་ཁོ་ལ་མིག་གིས་ཕུར་ཚུགས་སུ་བལྟས།
“ཁྱོད་ཀྱིས་ང་ལ་རོགས་ཤིག་བྱེད་སྙམ་ན། ང་ལ་འོ་མ་ཞིག་ཉོ་རུ་སོངས།” མཇུག་
མཐར་ཁོས་ཁ་གྲག་བྱུང་། “ང་ཉིན་གཉིས་ལ་སྒོར་འགྲོ་མ་ཐུབ།”
སྔས་འགྲམ་དུ་འོ་མ་བླུག་སྣོད་སྟོང་བ་ཞིག་བཞག་འདུག ད་དུང་ཚགས་པར་ཞིག་གི་
སྟེང་དུ་སོབ་གོར་གྱི་གོར་རྡུལ་འགའ་ཡང་འཐོར་འདུག
“ ཁྱོད་ཀྱིས་ཟ་མ་ཅི་ཞིག་ཟོས་པ་ཡིན་ནམ།”
“ཅི་ཡང་མ་ཟོས།”
“དུས་ཡུན་ག་ཚོད་འགོར་སོང་ངམ།” ཧྲི་ཐི་ལུའེ་ཧྥུས་སྐད་བརྒྱབ། “ཁྱོད་ཀྱིས་ཉིན་
གཉིས་ལ་ཅི་ཡང་མ་ཟོས་མ་འཐུང་ཟེར་བ་ཡིན་ནམ། དངོས་གནས་འཇིགས་སུ་རུང་བ་
ཞིག་རེད།”
“ང་ལ་ད་དུང་ཆུ་འཐུང་རྒྱུ་ཡོད།”
ཁོའི་མིག་འོད་ཆུ་ཀྲིན་ཆེ་བ་ཞིག་གི་སྟེང་འཕངས་ཏེ་དུས་ཡུན་རིང་ཙམ་ལ་འདུག
ཆུ་ཀྲིན་དེ་ནི་ཁོས་ལག་པ་བསྲིངས་ཙམ་གྱིས་ལེན་ཐུབ་པའི་ས་ཞིག་ལ་བཞག་འདུག
“ང་ལམ་སང་འགྲོ།” ཧྲི་ཐི་ལུའེ་ཧྥུས་བཤད་རྒྱུར། “ཁྱོད་ལ་དེ་ལས་ད་དུང་ཅི་ཞིག་
དགོས་སམ།
བདག་གིས་ཁོ་ལ་ཚ་གྲང་བརྟག་ཆས་ཤིག་དང་། རྒུན་འབྲུམ། ད་དུང་སོབ་གོར་ཞིག་
ཉོ་དགོས་པའི་བསམ་འཆར་བཏོན། ཧྲི་ཐི་ལུའེ་ཧྥུ་ལ་གཞན་ཕན་སྒྲུབ་པའི་གོ་སྐབས་འདི་
འཐོབ་པས་དགའ་ཀྲོག་ཀྲོག་གི་ངང་ནས་སྐས་སྒམ་སྟེང་མར་རྒྱུགས་སོང་།
“ཤི་རྒྱུ་མེད་པའི་བླུན་རྒན།” སི་ཐི་ལེ་ཁི་ལན་ཏིས་ཤབ་ཤུབ་ངང་སྨྲས།
བདག་གིས་ཁོའི་རྩ་ཡི་ལྡང་ཚད་ལ་བརྟགས། ལྡང་ཚད་ཤིན་ཏུ་མགྱོགས་ཤིང་ཤུགས་
ཟད་འདུག བདག་གིས་ཁོ་ལ་སྐད་ཆ་འགའ་དྲིས་མོད་ཁོས་ལན་ཅི་ཡང་མ་བཏབ། བདག་
གིས་སླར་ཡང་ནན་འདྲི་ཞིག་བྱས་པ་ན། ཁོ་རང་འཚིག་པ་ཟོས་ཏེ་ཁ་ལོ་ཕར་འཁོར་ཏེ་
གདོང་བ་རྩིག་པ་ལ་གཏད་བྱུང་། དེའི་དུས་བདག་ལ་ལས་རྒྱུ་གཞན་མེད་པས། ཁ་རོག་
གེར་ཁང་པ་དེ་ལས་ངང་སྒུག་བྱས་ཏེ་སྡོད་པ་ལས་གཞན་ཅི་ཡང་མེད། སྐར་མ་བཅུ་ཙམ་
འདས་རྗེས། ཧྲི་ཐི་ལུའེ་ཧྥུ་དབུགས་ཧལ་ཧལ་དུ་འཚང་བཞིན་ཕྱིར་ལོག་བྱུང་། བདག་གིས་
གྲོས་གཞི་བཏོན་པའི་དངོས་རྫས་ལས་གཞན་ད་དུང་ཞག་སྒྲོན་དང་། ཤ་སྡོར། ཆང་བཅུད་
ཀྱི་སྒྲོན་མེ་བཅས་ཉོས་འདུག ཁོ་ནི་དངོས་གནས་བྱ་བ་ཅི་ཞིག་སྒྲུབ་ནའང་ཤིན་ཏུ་འཇོན་
པོ་ཞིག་རེད། སྐར་མ་འགའ་ཙམ་ཡང་དུས་བགྱངས་མ་བྱས་པར་ལམ་སང་འོ་མ་དཀར་
ཡོལ་གང་བསྐོལ་ཏེ་ཁོལ་ཞིང་། དེའི་ནང་དུ་སོབ་གོར་གྲུགས། བདག་གིས་སི་ཐི་ལེ་ཁི་ལན
ཏིའི་ལུས་ཀྱི་ཚ་གྲང་ལ་བརྟགས་པ་ན། ཧྭ་ཧྲེའི་དྲོད་ཚད་བརྒྱ་དང་བཞི་ལ་སླེབས་འདུག
ཁོའི་ནད་གཞི་དངོས་གནས་ཚབས་ཆེན་དུ་གྱུར་འདུག

ཉེར་ལྔ་པ།

ཅུང་ཙམ་ནས་ང་ཚོ་གནས་དེ་ལས་ཁ་གྱེས། ཏི་ཨེར་ཁེ་ཕྱིར་རང་ཁྱིམ་དུ་ལོག་སྟེ་
དགོང་ཟས་ཟ་བ་དང་། བདག་གིས་མ་སྐུལ་དང་བླངས་ཀྱི་སྒོ་ནས་སྨན་པ་ཞིག་བཙལ་
ཏེ་སི་ཐི་ལེ་ཁི་ལན་ཏི་ཡི་ནད་ལ་བརྟག་རྒྱུ་བྱས། ང་ཚོ་སྲང་ལམ་ནས་འགྲོ་དུས་ཏེ། དྲི་ང་
འཐུལ་བའི་གནམ་ཁང་དེ་ལས་གྱེས་སྐབས་ཕྱི་རོལ་གྱི་མཁའ་དབུགས་ནི་ཧ་ཅང་དྭངས་
ཤིང་བསིལ་བའི་སྣང་བ་ཞིག་སྟེར། སྐབས་དེར་ཧོ་ལན་པ་དེས་ང་རང་མྱུར་དུ་ཁོའི་རི་མོ་
ཁང་དུ་ཅིག་འགྲོ་ཟེར། ཁོའི་སེམས་ན་དོན་དག་ཡོད་ཀྱང་ང་ལ་མི་བཤད་པས་བདག་ངེས་
པར་དུ་ཁོའི་ཁྱིམ་ལ་འགྲོ་དགོས་ཟེར། བདག་གི་བསམ་པར། སྨན་པ་མྱུར་དུ་གདན་འདྲེན་
ཞུས་ཀྱང་། ང་ཚོས་སི་ཐི་ལེ་ཁི་ལན་ཏིའི་ཆེད་དུ་བསྒྲུབས་ཟིན་པའི་དོན་དག་དེ་དག་ལས་
གཞན་ཅི་ཡང་ཡོད་མི་སྲིད་པས་བདག་གིས་ཁས་ལེན་བྱས། པའོ་ལང་ཧྲི“ཧྲི་ཐི་ལུའེ་ཧྥུས་
ཟས་ཅོག་བཞག་སྟེ་དགོང་ཟས་འཐུང་གྲབས་བྱེད་བཞིན་འདུག ཏི་ཨེར་ཁེ་མོའི་མདུན་དུ་
སོང་སྟེ་ལག་པ་གཉིས་ཀྱིས་མོའི་ལག་པ་ལ་དམ་དུ་འཇུས།
“སྙིང་ཉེ་ལགས། ངས་ཁྱེད་ལ་དོན་དག་ཅིག་ལ་ཞུ་བ་བྱེད།” ཁོས་དེ་ལྟར་བཤད།
མོ་ཁོའི་གདོང་ལ་ཅེར་བྱུང་། དགའ་སྐྱིད་ཀྱི་ཁྲོད་དུ་བབ་བརླིང་གི་བྲོ་བ་ཞིག་འདྲེས་
པ་འདི་ནི་མོའི་ཆེས་ཡིད་དབང་འགུགས་པའི་ཡོན་ཏན་གྱི་ཆ་ཞིག་ཡིན། ཧྲི་ཐི་ལེ་ཧྥུའི་
གདོང་ནས་རྔུལ་ཆུ་རྡོག་པོ་ཞིག་འཛུམ་སྟེ་འོད་ཆེམ་ཆེམ་བྱེད་པ་དང་། འཚུབ་ཅིང་རྔམ་
པའི་ཉམས་འགྱུར་དེས་ཁོའི་གདོང་བ་ནི་ཤིན་ཏུ་དགོད་བྲོ་བ་ཞིག་ཏུ་གྱུར། ཡིན་ནའང་།
ཁོའི་སྒོར་ཞིང་ཟླུམ་ལ་དངངས་སྐྲག་ཐེབས་འདྲའི་མིག་ཟུང་ལས་སྤྲོ་སེམས་རབ་ཏུ་འཁོལ་
བའི་འོད་མདངས་ཤིག་མངོན་འོངས།
“སི་ཐི་ལེ་ཁི་ལན་ཏི་ལ་ནད་ཧ་ཅང་ཚབས་ཆེན་ཞིག་བྱུང་ཡོད། ཕལ་ཆེར་མི་འགྱངས་
པར་འཆི་ངེས་རེད། ཁོ་གཅིག་པུ་ཤིན་ཏུ་རྫོབ་རོ་ཆགས་པའི་གནམ་ཁང་ཞིག་ཏུ་བདག་
སྐྱོང་བྱེད་མཁན་མེད་པར་ལུས་ཡོད། ངས་ཁྱེད་ལ་ངེད་ཚང་དུ་འཁྲིད་འོང་ཆོག་པའི་རེ་བ་
ཞུས་པ་ཡིན།”
མོས་མྱུར་དུ་ལག་པ་ཕྱིར་བསྐུམས། མོའི་ལྡེམ་མྱུར་འདི་འདྲ་མགྱོགས་པོ་ཞིག་བདག་
གིས་གཏན་ནས་མཐོང་མ་མྱོང་སྟེ། འགྲམ་པ་དམར་པོར་གྱུར་སོང་།
“ཨ་ཙི། དེ་ག་ལ་ཆོག”
“ཨ་ཁ། སྙིང་ཉེ་ལགས། བཀག་འགོག་མ་བྱེད་ཨང་། ངས་ཁོ་རང་གཅིག་པུ་དངོས་
གནས་དེ་རུ་བཞག་ན་སེམས་ཀྱིས་མི་བཟོད། ངས་ཁོ་ལ་སེམས་ཚེགས་བྱས་པས་ཐ་ན་
གཉིད་ཀྱང་ཁུགས་མི་འདུག ”
“ ཁྱོད་རང་ཉིད་ཁོ་ལ་བདག་སྐྱོང་བྱེད་དུ་སོང་ན་ངས་ངོ་རྒོལ་མི་བྱེད།”
མོའི་སྐད་གདངས་ཧ་ཅང་འཁྱག་བསིལ་བསིལ་དུ་གྱུར་པ་དང་དེ་དང་རྒྱང་ཐག་རིང་
ཙམ་འདུག
“ཡིན་ནའང་ཁོ་རང་འཆི་སྲིད།"
“འཆི་རུ་ཆུགས།”
ཧྲི་ཐི་ལུའེ་ཧྥུས་དེ་ལས་ལྡོག་སྟེ་དབུགས་རིང་ཞིག་ཕྱུངས་ཤིང་། གདོང་བ་བྱིལ་བྱིལ་
ཙམ་བྱས། ཁོ་རང་ཁ་ཕྱིར་འཁོར་ཏེ་བདག་ལ་རོགས་རམ་ཞུ་དགོས་པའི་བརྡ་བསྟན་མོད།
ཡིན་ནའང་བདག་གིས་ཅི་ཞིག་བཤད་དགོས་པའང་མི་ཤེས་པར་གྱུར།
“ཁོ་ནི་རི་མོ་པ་དཔེ་མེད་ཅིག་རེད།”
“དེ་ང་དང་འབྲེལ་བ་ཅི་ཞིག་ཡོད་དམ། ང་རང་མི་དེར་སུན་སྣང་སྐྱེས་འོངས།”
“ཨ་ཁ། ངའི་སྙིང་ཉེ་ལགས། ངའི་སྙིང་གི་ནོར་བུ་ལགས། ངས་ཁྱོད་ལ་ཞུ་བ་ཞིག་
བྱེད། ཁོ་རང་ངེད་ཚང་ལ་ཁྲིད་འོང་། ཁོ་ལ་སྐྱིད་ཅིག་རྒྱག་ཏུ་འཇུག དེ་ལྟར་བྱས་ན་ང་
ཚོས་ཁོའི་སྲོག་ཐེངས་གཅིག་སྐྱོབ་ཐུབ་ཀྱང་སྲིད། ཁོས་ཁྱོད་ལ་དཀའ་ལས་བཟོ་མི་སྲིད།
ལས་ཀ་ཡོད་ཚད་ངས་ལས། ང་ཚོས་རི་མོ་ཁང་ནས་ཁོ་ལ་མལ་ཁྲི་ཞིག་འཛུགས། ང་ཚོས་
ཁོ་རང་ཁྱི་ལྡོམ་བཞིན་དུ་འཆི་རུ་བཅུག་ན་དངོས་གནས་མི་ཆོས་དང་མི་མཐུན།
“ཁོ་རང་ཅིའི་ཕྱིར་སྨན་ཁང་དུ་མི་འགྲོ་བ་ཡིན་ནམ།”
“སྨན་ཁང་ཨེ། ཁོ་རང་ལ་དགོས་པ་ནི་འཇམ་པའི་ལག་པའི་བདག་སྐྱོང་ཡིན། ཁོ་
ལ་བདག་སྐྱོང་བྱེད་ན་ངེས་པར་དུ་ཉེ་བའི་ཤ་དྲོད་དགོས།”
བདག་པའོ་ལང་ཧྲི•ཧྲི་ཐི་ལུའེ་ཧྥུའི་སེམས་ཁམས་རབ་ཏུ་འཁྲུག་བཞིན་པ་དེར་ཡ་
མཚན་སྐྱེས། མོས་མུ་མཐུད་དུ་ཟས་ཅོག་སྟེང་དུ་ཟ་སྤྱད་གཤོམ་ཀྱིན་ཡོད་མོད། ཡིན་ནའང་
ལག་པ་གཉིས་འདར་སིག་སིག་བྱེད།
“ང་ཁྱོད་ལ་ཡིད་ཐང་ཆད་འོངས། གལ་སྲིད་ཁྱོད་ལ་ན་ཚ་ཞིག་བྱུང་བའི་དབང་དུ་
བཏང་ན་ཁོས་ཁྱོད་ལ་རོགས་མཛུབ་ཐུར་ཙམ་ཡང་བྱེད་སྲིད་དམ།”
“དེ་ལ་འབྲེལ་བ་ཅི་ཞིག་ཡོད་དམ། ང་ལ་བདག་སྐྱོང་བྱེད་མཁན་ཁྱོད་ཡོད་པས་
ཁོས་རོགས་རམ་བྱེད་མི་དགོས། ཡང་གཅིག་བཤད་ན། ང་ཁོ་དང་མི་འདྲ་སྟེ། ང་ནི་མི་རྩ་
ཆེན་ཞིག་མིན།”
“ཁྱོད་ནི་ངོ་མ་ཁྱི་གུ་རྒྱུད་ངན་ཞིག་ལའང་མི་དོ། ཁྱོད་རང་སར་ཉོལ་ལ་གཞན་དག་
རང་གི་སྟེང་ལ་བགོམ་དུ་ཆུགས།”
ཧྲི་ཐི་ལུའེ་ཧྥུ་གཅིག་བགད་བྱུང་། ཁོས་རང་ཉིད་ཆུང་མར་ཆ་རྒྱུས་ཧ་ཅང་ཆེ་བས་
མོས་ཅིའི་ཕྱིར་རྣམ་འགྱུར་དེ་འདྲ་ཞིག་སྟོན་དོན་ཧ་གོ་བར་སྙམ།
“ཀྱེ། སྙིང་གི་ནོར་བུ་ལགས། ཁྱོད་ཀྱིས་ད་དུང་ཁ་སྔོན་ཁོ་རང་ངའི་རི་མོར་བལྟ་རུ་
འོངས་པའི་དོན་དག་དེ་ཡིད་ལ་དྲན་ནམ། གལ་ཏེ་ཁོས་ངའི་རི་མོ་བྲིས་པ་མི་ལེགས་ཞེས་
བཤད་ཡོད་ཀྱང་དེ་ལ་འགལ་བ་ཅི་ཞིག་ཡོད་དམ། ཉིན་དེར་ངས་རི་མོ་ཁོ་ལ་མ་བསྟན་ན་
འགྲིག་འདུག ངས་རང་གིས་བྲིས་པའི་རི་མོ་མི་ལེགས་ཞེས་མགྲིན་པ་གཟེངས་སུ་བསྟོད་
དེ་སྨྲ་བར་སྤོབས།”
ཁོ་རང་ཡིད་མུག་པའི་སྒོ་ནས་རི་མོ་ཁང་ལ་སྐོར་ལྟ་ཞིག་བྱས། རུ་གཞི་སྟེང་དུ་བྲིས་
མ་ཚར་བའི་སྣུམ་ཚོན་རི་མོ་ཞིག་སྟེ། དབྱི་ཐ་ལིའི་ཞིང་པ་ཞིག་གིས་འཛུམ་དམུལ་དམུལ་
གྱི་ངང་ནས་རྒུན་འབྲུམ་ཕྲེང་བ་གཅིག་བསྣམས་ཏེ་མིག་ཟུང་རབ་ཏུ་ནག་པའི་བུ་མོ་ཆུང་
ཆུང་ཞིག་གི་མགོ་ཐོག་ཏུ་དཔྱངས་པ་བྲིས་ཡོད།
“ཁོ་རང་ཁྱོད་ཀྱི་རི་མོ་ལ་མི་དགའ་ནའང་ཁྱོད་ལ་གུས་བཀུར་ཙམ་བྱས་ན་འགྲིག
ཁོས་ཁྱེད་ལ་དམའ་འབེབས་བྱེད་དགོས་དོན་མེད། ཁོའི་རྣམ་འགྱུར་རེ་རེ་ལས་ཁྱོད་ལ་
མཐོང་ཆུང་གི་ཉམས་ཤིག་ཀུན་ནས་མངོན་འོངས། ཡིན་ནའང་ཁྱོད་རང་དེ་ལས་ལྡོག་སྟེ་
ད་དུང་ཁོའི་ལག་པ་ལ་ལྕེ་ལྡག་བྱེད། ཨ། ང་མི་དེ་ལ་སུན་སྣང་སྐྱེས་འོངས།”
“སྙིང་ཉེ་ལགས། ཁོ་ལ་ལྷན་སྐྱེས་ཀྱི་ཤེས་རབ་ཡོད། ངས་རང་ཉིད་ལ་ལྷན་སྐྱེས་ཀྱི་
ཤེས་རབ་ཡོད་སྙམ་གྱིན་མེད། དེ་ལས་ལྡོག་སྟེ་ང་ལ་ལྷན་སྐྱེས་ཀྱི་ཤེས་རབ་ཅིག་ཡོད་ན་
ཅི་མ་རུང་། ཡིན་ནའང་། ངས་གཞན་ལ་ལྷན་སྐྱེས་ཀྱི་ཤེས་རབ་ཡོད་མེད་བལྟ་ཤེས། ངས་
སེམས་གཏིང་ནས་མི་འདི་རིགས་ལ་བརྩི་འཇོག་བྱེད་ཀྱིན་ཡོད། ལྷན་སྐྱེས་ཀྱི་ཤེས་རབ་ནི་
འཇིག་རྟེན་འདི་ན་ཆེས་ངོ་མཚར་བའི་དངོས་པོ་ཡིན། ཁོ་ཚོ་རང་ངོས་ནས་བཤད་ན། ལྷན་
སྐྱེས་ཀྱི་ཤེས་རབ་ནི་ཁུར་པོ་ཆེན་པོ་ཡིན། ང་ཚོས་འདི་དག་ལ་ངེས་པར་དུ་བཟོད་བསྒོམ་
དང་བཟོད་བསྲན་བྱས་ན་འགྲིག་པ་རེད།”
བདག་གཞོགས་ཤིག་ནས་འགྲེངས་ཏེ་ཉན་ཡོད་པས། ཁྱིམ་ཚང་གི་འགལ་བ་འདིས་
བདག་ངོ་མ་དོགས་མི་བདེ་བར་བཏང་སོང་། བདག་གིས་དངོས་གནས་ཧྲི་ཐི་ལུའེ་ཧྥུས་
ཡིན་གཅིག་མིན་གཉིས་ལ་ང་རང་ངེས་པར་དུ་ཁོ་དང་མཉམ་དུ་ཡོང་དུ་འཇུག་པའི་དོན་
རྟོགས་མ་བྱུང་། བདག་གིས་ཁོའི་ཆུང་མའི་མིག་ཆུ་ཡང་བཞུར་ལ་ཉེ་བ་མཐོང་བྱུང་།
“ངས་ཁོ་རང་ཁྱིམ་དུ་བསུ་བ་ནི་ཁོ་ལ་ལྷན་སྐྱེས་ཀྱི་ཤེས་རབ་ཡོད་པའི་རྐྱེན་ཁོ་ན་
ཙམ་མིན་པར། ཁོ་ནི་མི་ཞིག་ཡིན་པ་དང་། ཁོ་ལ་ནད་ཕོག་ཡོད་པ། ཁོ་ལ་སྒོར་མོ་གཅིག་
ཀྱང་མེད་པས་ཡིན།”
“ངས་ནམ་ཡང་ཁོ་རང་ང་ཚོའི་ཁྱིམ་ལ་བསུ་མི་སྲིད་དེ། དུས་ནམ་ཡང་བསུ་མི་སྲིད།”
ཧྲི་ཐི་ལུའེ་ཧྥུ་ཁ་ཕྱིར་འཁོར་ཏེ་གདོང་བ་བདག་གི་ཕྱོགས་སུ་གཏད།
“ཁྱོད་ཀྱིས་མོ་ལ་ཅིག་ཤོད་དང་། འདི་ནི་ཤི་གསོན་ལ་ཐུག་པའི་བྱ་བ་ཞིག་རེད།
གང་ལྟར་ཡང་ཁོ་རང་ཆག་སྒོ་བྱུང་སའི་གནས་དེ་རུ་བསྐྱུར་ཏེ་ཁ་ཡ་མ་བྱས་པར་འཇོག་ག་
ལ་རུང་།”
“གནས་ཚུལ་ཧ་ཅང་གསལ་བོ་རེད། ཁོ་རང་འདི་གར་བསུས་ཏེ་གསོ་བཅོས་བྱས་ན་
ཧ་ཅང་ཡག་པོ་འདུག" བདག་གིས་བཤད་རྒྱུར། “ཡིན་ནའང་། འདི་ནི་ཁྱེད་ཚོ་ལ་མཚོན་
ན་ཧ་ཅང་སྟབས་བདེ་མིན། ངས་བལྟས་ན་ད་དུང་མི་གཅིག་གིས་ཉིན་མཚན་གཉིས་ཀར་
ཁོ་ལ་བདག་སྐྱོང་བྱེད་དགོས་ངེས་རེད།”
“སྙིང་སྡུག་ལགས། ཁྱེད་ནི་དཀའ་ངལ་ལ་འཛེམས་ཏེ་གཞན་དོན་མི་སྒྲུབ་པའི་མི་
དེའི་རིགས་གཏན་ནས་མིན།”
“གལ་སྲིད་ཁོ་རང་ཁྱིམ་འདིར་བསུ་ན། ང་ཕྱི་ལ་འབུད།” ཧྲི་ཐི་ལུའེ་ཧྥུའི་ལྕམ་མོས་
ཁོང་ཁྲོ་དང་བཅས་ཏེ་བཤད།
“ངས་ད་རག་བར་དུ་ཁྱོད་རང་མི་ག་འདྲ་ཞིག་ཡིན་པ་རྩ་བ་ནས་ཤེས་ཀྱི་མི་འདུག
ཁྱོད་ནམ་རྒྱུན་སྙིང་རྗེ་ཅན་ཞིག་ཡིན་པ་མིན་ནམ།”
“ཀྱེ་མ། གནམ་རྒན་མའི་ཞལ་ལ་བལྟས་ཏེ་ང་ལ་བཙན་མ་འཛུགས། ཁྱོད་ཀྱིས་ང་སྨྱོ་
རུ་འཇུག་ངེས་རེད།”
མཇུག་མཐར་མོའི་མིག་ཆུ་གཞི་ནས་བཞུར་སོང་། མོ་ཉོབ་པོའི་ངང་རྐུབ་སྟེགས་ཤིག་
གི་སྟེང་དུ་ཙོག་སྟེ་ལག་པས་གདོང་བ་བཀབ། ཕྲག་པ་གསིག་གསིག་འདར། ཏི་ཨེར་ཁེ་དེ་
མ་ཐག་མོའི་གམ་དུ་ཕྱིན་ཏེ་པུས་མོ་སར་བཙུགས། པང་དུ་བླངས། འོ་བྱེད། སྙིང་ཉེ་སོགས་
གཅེས་མིང་སྣ་ཚོགས་ཀྱིས་འབོད་ཅིང་།
མོའི་རིན་ཐང་མེད་པའི་མིག་ཆུ་དེ་ཡང་མཁུར་
ཚོས་བརྒྱུད་དེ་བཞུར་བྱུང༌། ཅུང་ཟད་ནས་མོ་ཁོའི་པང་ནས་གསིག་འགུལ་དང་བཅས་
བཀྲོལ་ཏེ་མིག་ཆུ་ཕྱིས།
“ང་རང་ལེགས་པོར་སྡོད་དུ་ཆུགས།” དེར་མཐུད་དེ་མོ་བཙན་དགོད་ཅིག་བྱེད་
བཞིན་བདག་ལ “ངའི་ད་གིན་གྱི་བྱ་སྤྱོད་དེ་ལ་དངོས་གནས་ཁྱེད་ཀྱིས་ང་ལ་ལྟ་སྟངས་ག་
འདྲ་ཞིག་འཛིན་གྱི་ཡོད་ཨང” ཟེར།
ཧྲི་ཐི་ལུའེ་ཧྥུ་མགོ་བོ་འཐོམ་བཞིན་མོ་ལ་བལྟས་ཏེ་ཅི་བྱེད་འདི་བྱེད་མེད་པར་གྱུར།
ཁོས་སྨིན་མ་བསྡུས། མཆུ་ཏོ་སྙེར་སྙེར་བྱེད། ཁོའི་བཟོ་ལྟ་དེས་བདག་ལ་འཚུབ་སྣང་ཆེ་བའི་
བྱ་མ་བྱི་ཞིག་གི་གཟུགས་བརྙན་དྲན་དུ་བཅུག
“སྙིང་སྡུག་ལགས། དེ་ལྟར་ན་ཁྱོད་ཀྱིས་ཁས་ལེན་མི་བྱེད་ཟེར་བ་ཡིན་ནམ།” ཁོས་
མཇུག་མཐར་བཤད།
མོའི་ལུས་པོ་ཉབ་བེ་ཉོབ་བེར་གྱུར་ཏེ་ལག་པ་གཡུག་ཙམ་བྱས། དེ་ལྟར་ན་མོ་ཐང་
ཆད་འདུག
“རི་མོ་ཁང་འདི་ཁྱོད་ཀྱི་རེད། ཁྱིམ་ཚང་འདི་ཡང་ཁྱོད་ཀྱི་རེད། གལ་ཏེ་ཁྱེད་ཀྱིས་ཁོ་
རང་ཁྱིམ་འདིར་བསུ་ན་ངས་ཇི་ལྟར་འགོག་ནུས་སམ།”
ཧྲི་ཐི་ལུའེ་ཧྥུ་ཡི་གདོང་བ་ཚོན་པོ་དེ་ལ་འཕྲལ་མ་མྱུར་དུ་འཛུམ་མདངས་ཤིག་མངོན་བྱུང་།
“དེ་ལྟར་ན་ཁྱོད་རང་འཐད་པ་བྱུང་བ་ཡིན་ནམ། ངས་ཁྱོད་རང་འཐད་པ་འབྱུང་བ་
ཤེས་ཡོད། འོ། ངའི་སྙིང་སྡུག་མ་ལགས།”
ཡིན་ནའང་། མོས་འཕྲལ་དུ་རང་ཚོད་རང་གིས་བཟུང་། མོའི་མདངས་ཉམས་པའི་
མིག་ཟུང་གིས་ཁོ་ལ་ཐེངས་གཅིག་ཅེར་ཞིང་། ལག་ཁྱིམ་སྙིང་གར་སྦྱོར་བའི་ཚུལ་ལ་
བརྟགས་ན་དེ་ནི་སྙིང་གི་འཕར་རྒྱུན་མགྱོགས་དྲགས་པ་དེ་མོས་བཟོད་མི་ཐུབ་པའི་ཉམས་
ཤིག་མངོན་འོངས།
“འོ། ཏི་ཨེར་ཁེ་ལགས། ང་ཚོ་ངོ་ཤེས་པ་ནས་བཟུང་ངས་ཁྱོད་ལ་བྱ་བ་ཞིག་བསྒྲུབ་
པའི་རེ་བ་ཞུས་མ་མྱོང་།
“དེ་ནི་ཁྱོད་ཀྱིས་ཤེས་གསལ་ལྟར་ཏེ། གང་ལྟར་ཁྱེད་ཀྱི་ཁ་ནས་ཚིག་ཅིག་བུད་ན།
གནམ་འོག་འདི་ན་ངས་ཁྱེད་ཀྱི་ཆེད་དུ་བསྒྲུབ་མི་ནུས་པའི་བྱ་བ་གང་ཡང་མེད།”
“ངས་ཁྱོད་ལ་ཞུ་བ་ཞིག་བྱེད། སི་ཐི་ལི་ཁི་ལན་ཏེ་ཁྱིམ་འདིར་མི་བསུ་བར་ཞུ། ཁྱོད་
ཀྱིས་སུ་ཡང་བསུ་ཆོག རྐུན་མ་ཡིན་ནའང་རུང་། ཆང་འཐུང་ཡིན་ནའང་འདྲ། སྲང་ལམ་
གྱི་འཁྱམ་པོ་ཡིན་ཡང་ཆོག དེ་དག་ལ་ངས་ནུས་པ་ཡོད་དགུ་རྩལ་དུ་བཏོན་ཏེ་ཞབས་ཞུ་
བྱེད་ནུས། དེ་ལྟར་བྱེད་ནུས་པར་ངས་དམ་བཅའ་འཇོག་ཕོད། འོན་ཀྱང་ངས་ཁྱེད་ལ་ཞུ་བ་
ཞིག་བྱེད། སི་ཐེ་ལི་ཁེ་ལན་ཏི་གཏན་ནས་ཁྱིམ་དུ་བསུ་མི་རུང་།”
“ཨ། དེ་ཅིའི་ཕྱིར་ཡིན་ནམ།”
ང་ཁོ་ལ་སྐྲག་སྣང་ཞིག་སྐྱེ་ཀྱིན་འདུག རྒྱུ་མཚན་ཅི་ཞིག་ཡིན་པ་ངས་ཀྱང་མི་
ཤེས། ང་མི་འདི་ལ་སྐྲག་སྟེ་འཆི་ལ་ཁད་བྱེད། ཁོས་ང་ཚོ་ལ་ཆག་སྒོ་བཟོ་སྲིད། ང་ལ་ཧ་ཅང་
གསལ་བོ་ཡིན་ཏེ། འདི་ལྟའི་ཚོར་སྣང་ཞིག་འབྱུང་གིན་འདུག གལ་ཏེ་ཁྱེད་ཀྱིས་ཁོ་རང་
ཁྱིམ་འདིར་བསུ་ན་མཇུག་འབྲས་ཡག་པོ་ཡོད་མི་སྲིད།”
“ཁྱོད་ཀྱི་དེ་ལ་དངོས་འབྲེལ་གནས་ལུགས་མི་འདུག”
“མིན། མིན། ངས་རང་ཉིད་འགྲིག་པ་ཤེས་ཐུབ། ངེད་ཚང་ལ་དངོས་གནས་
འཇིགས་སུ་རུང་བའི་ཆག་སྒོ་ཞིག་འབྱུང་ངེས་ཡིན།”
“ཅིའི་ཕྱིར། ང་ཚོས་གཞན་ཕན་གྱི་བྱ་བ་ཞིག་བསྒྲུབས་པའི་རྐྱེན་ཡིན་ནམ།”
མོའི་དབུགས་སྟོད་ལ་འཚང་ཞིང་། གདོང་ལ་འགྲེལ་བཤད་བྱེད་དཀའ་བའི་
འཇིགས་སྣང་ཞིག་གིས་ཀུན་ནས་ཁེངས་སོང་། བདག་གིས་མོས་ཅི་ཞིག་ལ་བསམ་བློ་
གཏོང་གིན་ཡོད་པ་ཤེས་མ་བྱུང་། ཕར་བལྟས་ན་མོ་ལ་གཟུགས་མེད་ཀྱི་འཇིགས་པ་ཅི་
ཞིག་གིས་དམ་པོར་འཁྲིལ་ཏེ་རང་ལ་གཞི་ནས་རང་དབང་ཤོར་བ་དང་མཚུངས། མོ་ནི་
དུས་རྒྱུན་སྒམ་བརླིང་བརྟན་ཚུགས་ཅན་ཞིག་ཡིན་པ་ལ། ད་ལྟ་འཇིགས་སྐྲག་གི་ངོ་བོར་
གནས་པ་འདི་ལ་དངོས་གནས་ཧང་སངས་དགོས་པ་ཞིག་རེད། ཧྲི་ཐི་ལུའེ་ཧྥུ་ལ་རྨོངས་
འཐོམ་གྱི་ཉམས་ཤིག་གམ་དངངས་སྐྲག་གི་ཉམས་ཤིག་སྐྱེ་བཞིན་མོ་ལ་ཅིག་བལྟས།
“ཁྱོད་ནི་ངའི་ཆུང་མ་ཡིན། ང་ལ་མཚོན་ན། ཁྱོད་ནི་ང་ཡི་ཡོད་ཚད་ཀྱི་ཡོད་
ཚད་ཡིན། གལ་སྲིད་ཁྱོད་ལ་མོས་མཐུན་མེད་ན་སུ་ཞིག་ཀྱང་ངེད་ཅག་གི་ཁྱིམ་ལ་བསུ་
མི་སྲིད།”
མོས་མིག་ཟུང་བཙུམས་ཏེ་ཡུད་ཙམ་འགྱངས། བདག་གིས་མོ་ནི་དྲན་མེད་དུ་བརྒྱལ་
སོང་ངམ་སྙམ་བྱུང་། དེ་བས་མོ་ལ་དེ་འདྲའི་བཟོད་བསྲན་ཞིག་བྱེད་མི་འདོད། བསམ་ཡུལ་
ལས་འདས་པ་ཞིག་ལ་བདག་གིས་སྔོན་དུས་མོ་ནི་འདི་འདྲའི་བུད་མེད་རླུང་ཁམས་པ་
ཞིག་ཡིན་པ་ཤེས་མ་བྱུང་། དེ་མུར་བདག་གིས་ཧྲི་ཐི་ལུའེ་ཧྥུའི་སྐད་སྒྲ་ཐོས་བྱུང་། དེ་ཡིས་
ཁུ་སིམ་པའི་རྣམ་པ་འདི་ཀུན་ནས་དཀྲོགས་བྱུང་།
“ཁྱོད་རང་ཉིད་ཀྱང་ཉམ་ཐག་པའི་གནས་ཤིག་ལ་ལྷུང་བ་དང་། དེའི་དུས་སུ་ཞིག་
གི་གཞན་ཕན་ལག་ཟུང་ཁྱོད་ལ་བསྲིངས་ན། དེ་ནི་ཁྱོད་ལ་མཚོན་ན་ཇི་འདྲའི་རིན་ཐང་
དང་བྲལ་བ་ཞིག་རེད་ཨང་། གལ་སྲིད་གནས་ཚུལ་འདི་འདྲ་ལ་འཕྲད་པའི་ཚེ་ན། ཁྱོད་ལ་
གཞན་ཕན་གྱི་བསམ་པ་ཞིག་སྐྱེ་སྲིད་དམ།”
ཁོའི་སྐད་ཆ་འདི་ལ་གསར་ཞད་ཅིག་ཡེ་ནས་ཡོད་མི་སྲིད། དེ་ལས་གཞན་འདིའི་ནང་
དུ་ད་དུང་བསླབ་བྱའི་བྲོ་བ་ཞིག་ཀྱང་འདྲེས་པས་བདག་ཨེན་ཙམ་མིན་ན་བགད་བྱུང་།
ཡིན་ནའང་། དེ་ཡིས་པའོ་ལང་ཧྲིཧྲི་ཐི་ལུའེ་ཧྥུ་ལ་ཐེབས་པའི་ཤུགས་རྐྱེན་དེས་བདག་ཧ་
ལས་སུ་བཅུག་བྱུང་། མོའི་ལུས་པོ་འདར་འདར་ཙམ་བྱས་ཏེ་དུས་ཡུན་རིང་པོ་ཞིག་ལ་རང་
གི་ཁྱོ་གར་ཅེར། ཧྲི་ཐི་ལུའེ་ཧྥུས་ས་ལ་ཕུར་ཚུགས་སུ་བལྟས་འདུག ཁོས་དེ་འདྲའི་དཀའ་
ཚེགས་ཀྱི་བཟོ་ལྟ་ཞིག་སྟོན་པའི་རྒྱུ་མཚན་བདག་གིས་ཅི་ལ་ཤེས་ནུས། ཧྲི་ཐི་ལུའེ་ཧྥུའི་
ལྕམ་མོའི་གདོང་ལ་དམར་མདངས་ཤིག་རྒྱས་བྱུང་། དེ་མུར་དམར་མདངས་དེ་དཀར་པོར་
གྱུར་པ་སྟེ། དེ་ནས་རིམ་བཞིན་སྐྱ་བོར་གྱུར་པ་དེས་ཁྱོད་ཀྱི་སེམས་སུ་མོའི་ལུས་སྟེང་གི་
ཟུངས་ཁྲག་མ་ལུས་པ་གཞི་ནས་ཟད་པའི་སྣང་བ་སྟེར་ཞིང་། ཐ་ན་ལག་ངོས་སུའང་དམར་
མདངས་ཙམ་ལུས་མེད། མོའི་གཟུགས་པོ་ཡོངས་འདར་སིག་སིག་བྱེད། རི་མོ་ཁང་དེ་ནི་
ཁུ་སིམ་མེར་ལྷིང་འཇགས་སེ་གནས་ཤིང་། སྐབས་དེར་ལྷིང་འཇགས་དེ་གཟུགས་ཅན་དུ་
གྱུར་ཅིང་དེ་ལ་ལག་པ་བསྲིངས་ན་རེག་བྱ་ཡོད་པའི་སྣང་བ་སྟེར་བས། བདག་ཀུན་ནས་ཡ་
མཚན་གྱི་དྲ་རྒྱ་ལ་ཚུད་སོང་།
“སི་ཐི་ལེ་ཁི་ལན་ཏི་ཁྱིམ་ལ་བསུས་ཤོག ཏི་ཨེར་ཁེ་ལགས། ངས་ནུས་ཚོད་ཀྱིས་
ཁོ་ལ་བདག་སྐྱོང་བྱེད།"
“ངའི་སྙིང་ཉེ་ལགས།” ཁོ་རང་བགད་བྱུང་།
ཁོས་མོ་ལུས་ལ་པང་འདོད་ཅིག་སྐྱེས་མོད། ཡིན་ནའང་མོ་ཚུལ་དེ་ལ་གཡོལ།
“མི་ཆ་མེད་ཀྱི་མདུན་དུ་བརྩེ་བ་ཆེན་པོ་ཡོད་མདོག་མ་བྱེད་ཅིག ཏི་ཨེར་ཁེ་ལགས།”
མོས་བཤད་རྒྱུར། “གཞན་ཁ་སྐྱེངས་སུ་འཇུག་ངེས་རེད་ཨང་།”
མོའི་སེམས་ཁམས་གཞི་ནས་རྒྱུན་ལྡན་དུ་གྱུར། སྐར་མ་འགའི་སྔོན་ལ་མོ་ལ་འདི་
ལྟའི་སེམས་པ་དྲག་པོ་ཞིག་འཁྲུགས་སོང་ཟེར་ན་ད་ལྟ་སུ་ཞིག་གི་རྣར་འགྲོ།

ཉེར་དྲུག་པ།

ཉིན་གཉིས་པར་ངེད་ཚོ་སི་ཐི་ལེ་ཁི་ལན་ཏི་ཁྱིམ་དུ་བསུ་རུ་ཕྱིན་པ་ཡིན། ཁོ་རང་
ཧྲི་ཐི་ལུའེ་ཧྥུའི་ཁྱིམ་དུ་བསུ་བ་ལ་ངེད་གཉིས་ཀྱིས་སྟོབས་ཤུགས་མང་པོ་ཞིག་དང་ཨུ་
ཚུགས་ཚད་མེད་ཅིག་ཕུད་དགོས་པ་བྱུང་། སྟབས་ལེགས་པ་ནི་སི་ཐི་ལེ་ཁི་ལན་ཏིའི་
ནད་གཞི་དངོས་གནས་ལྕི་དྲགས་པས་ཁོས་ཧྲི་ཐི་ལུའེ་ཧྥུའི་རེ་བ་དང་བདག་གི་གྲོས་ཆོད་
གཉིས་ལ་འགོག་རྒོལ་ནུས་ལྡན་ཞིག་བྱེད་མི་ནུས། ཁོའི་ཤུགས་ཟད་པའི་སྡིགས་མོ་ཟ་
ཟི་དེའི་ཁྲོད་དུ། ང་ཚོས་ཁོ་ལ་ལྭ་བ་གྱོན་པ་དང་ཁོ་རང་བསྐྱོར་ཏེ་སྐས་སྒམ་ལས་བབས་
ཤིང་། ཤིང་རྟ་ཞིག་བཀོད་སྒྲིག་བྱས་ཡོད་པ་དེའི་སྟེང་དུ་བསྐྱོན་ཏེ་གཞི་ནས་ཧྲི་ཐི་ལུའེ་
ཧྥུ་ཚང་གི་རི་མོ་ཁང་དུ་འོངས། ང་ཚོ་དེ་རུ་སླེབས་དུས་ཁོའི་ལུས་ལ་ཤེད་ཤུགས་ཅི་ཡང་
མེད་པར་གྱུར་ཡོད་པས། ང་ཚོས་སྐད་ཆ་ཚིག་གཅིག་ཀྱང་མ་བཤད་པར་ཁོ་རང་མལ་
ཁྲིའི་སྟེང་དུ་བསྙལ། ཁོའི་ནད་གཞི་དེ་གཟའ་འཁོར་དྲུག་ཙམ་གྱི་རིང་ལ་རྒྱུན་བསྲིངས་
བྱུང་། དུས་སྐབས་དེ་དག་ལ་ཕར་བལྟས་ཚོད་ཀྱིས་ཁོ་རང་ཆུ་ཚོད་འགའ་ཤས་ལའང་
གསོན་དཀའ་བའི་སྣང་བ་སྟེར། ཁོ་རང་ད་ལྟའི་བར་གསོན་ཐུབ་པ་བྱུང་བ་ནི་གཞི་ནས་
ཧོ་ལན་གྱི་རི་མོ་པ་འདིའི་ཁ་ཞེ་གཉིས་མེད་ཀྱི་བདག་སྐྱོང་ཁོ་ན་ལ་རག་ལས་པར་དོགས་
པ་ཅི་ཡང་མེད། བདག་གིས་ད་རག་བར་དུ་ཁོ་ལྟ་བུའི་བདག་སྐྱོང་བྱེད་དཀའ་བའི་ནད་
པ་ཞིག་གཏན་ནས་མཐོང་མ་མྱོང་། དེ་ནི་ཁོས་གཞན་མཚང་འདྲུ་བའམ། ཡང་ན་འཁང་
ར་སྣ་ཚོགས་བྱེད་པའི་དོན་མ་ཡིན་པར་ཏག་ཏག་དེ་ལས་ལྡོག་སྟེ། ཁོས་གཞི་ནས་སྡུག་མི་
བཤད་ལ་ཡུས་མི་བགྲང་བར་མ་ཟད། བཤད་རྒྱུ་གཏམ་རྒྱུ་ཅི་ཡང་མེད་པར་ཉིན་གང་བོར་
ཁ་རོག་གེར་ཉལ་སྡོད་པས་ཡིན། ཡིན་ནའང་། ཁོ་ནི་ད་དུང་ཁྱོད་ཀྱི་བདག་སྐྱོང་ལ་ཤིན་
ཏུ་སུན་སྣང་སྐྱེ་བཞིན་ཡོད་པ་འདྲ་སྟེ། སུ་ཞིག་གིས་ཁོ་ལ་ནད་གཞི་ཇི་འདྲ་རེད། རེ་བ་
ཅི་ཞིག་ཡོད་ཅེས་དྲིས་ཚེ། ཁོས་ཡང་ན་ཁྱོད་ལ་འཁྱོག་གཏམ་ཞིག་བཤད། ལྕི་ན་ཁྱོད་ལ་
སྡིགས་མོ་ཞིག་གཏོང་ངེས་ཡིན།
དེ་བས་བདག་གི་སེམས་སུ་མི་འདི་ནི་དངོས་གནས་སུན་
སྣང་སྐྱེས་པ་ཞིག་རེད་སྙམ་བྱུང་། ཁོ་རང་ཉེན་ཁ་ལས་ཐར་བའི་སྐབས་དེར་བདག་གིས་
ཁོ་ལ་རང་གི་བསམ་ཚུལ་བཤད།
“ཁྱོད་ཤི་རུ་སོངས།” ཁོས་འཛེམ་དོགས་ཅི་ཡང་མེད་པར་བདག་ལ་སྤྱོས་བྱུང་།
ཏི་ཨེར་ཁེ•ཧྲི་ཐི་ལུའེ་ཧྥུས་རང་གི་ལག་ཐོག་གི་ལས་ཀ་ཡོད་ཚད་བསྐྱུར་ཏེ་ཉིན་གང་
བོར་ནད་པར་བདག་སྐྱོང་བྱེད། དེ་ལ་སྙིང་བརྩེ་བའི་ཆ་འདྲེས་ལ་གཅེས་སེམས་ཀྱི་ཆ་
ཡང་འདྲེས་ཡོད། ཁོ་རང་ལག་ལས་ལ་བྱང་ཆ་ཤིན་ཏུ་ཆེ་བས་ནད་པ་བདེ་བདེ་སྐྱིད་སྐྱིད་
བྱུང་ཡོད། སྨན་པས་སྨན་བྱིན་བྱུང་། ཁོས་བྱིས་པ་བསམ་མེད་ལ་མགོ་གཡོགས་པ་ལྟར་
ནད་པར་དུས་ལྟར་སྨན་གཏོང་། བདག་གིས་གཞི་ནས་ཁོ་ལ་བྱེད་ཐབས་དེ་འདྲ་མང་པོ་
ཞིག་ཡོད་པ་ཡིད་ལའང་དྲན་མ་མྱོང་། ཁོས་བྱ་བ་ཅི་ཞིག་བསྒྲུབས་ཀྱང་དཀའ་ཚེགས་ལ་
ཡེ་ནས་མི་འཛེམས། གང་ལྟར་ཁོའི་ཡོང་འབབ་ནི་ཁོ་བཟའ་ཟླ་གཉིས་ཀྱི་འཚོ་བ་སྐྱེལ་
ཐུབ་ཙམ་ལས་རྒྱས་བཟའ་རྒྱས་འཐུང་བྱེད་པར་གཏན་ནས་མི་འདང་མོད། ད་ལྟ་ཁོ་
ནི་གཏོང་སྒོ་ཆེ་ལ་དུས་ལས་བརྒལ་པའི་རིན་གོང་མཐོ་བའི་བཟའ་ཆས་ཞིམ་པོ་ཉོ་བར་
དགའ་བ་ཞིག་ཏུ་གྱུར་ཡོད། ཁོས་ཐབས་བཀོད་སྣ་ཚོགས་ཀྱི་སྒོ་ནས་སི་ཐི་ལེ་ཁི་ལན་ཏི་
ལ་ཟས་མང་ཙམ་བཟའ་རུ་འཇུག (ཁོའི་ཡི་ག་སྐབས་རེར་ཆེ་ལ་སྐབས་རེར་ཆུང་བས་གཅིག་ཏུ་
མ་ངེས) བདག་གིས་ནམ་ཡང་ཁོས་སི་ཐི་ལེ་ཁི་ལན་ཏི་ལ་འཚོ་བཅུད་ཇེ་བཟང་དུ་གཏོང་
དགོས་པར་གདམས་པའི་ཨུ་ཚུགས་དེ་དང་གཡོ་ཐབས་དེ་ཡིད་ནས་བརྗེད་ཐབས་བྲལ་
འདུག གང་ལྟར་སི་ཐི་ལེ་ཁི་ལན་ཏིས་ཁོ་ལ་དེ་ལྟའི་བརྩི་བཀུར་མི་བྱེད་ནའང་ཁོ་རང་དེ་
ལ་ཁོང་ཁྲོ་གཏན་ནས་ལངས་ཀྱི་མེད། གལ་སྲིད་སི་ཐི་ལེ་ཁི་ལན་ཏི་ཡི་མུག་ཅིང་སེམས་
འཁྲུགས་པར་གྱུར་ན་ཁོས་མ་རིག་མ་མཐོང་བའི་སྒྲོབ་ཉམས་སྟོན་པ་དང་། གལ་སྲིད་སི་ཐི་
ལེ་ཁི་ལན་ཏིས་བསམ་གཟས་ཏེ་ཁོ་ལ་ཁ་ལན་སློག་བྱུང་ན་ཁོ་རང་དགོད་ཙམ་བྱས་ཏེ་དོན་
དག་དེ་ཡང་དག་པའི་སྒོ་ནས་ཐག་གཅོད་ལེགས་པོ་བྱེད། དེ་ལྟར་སི་ཐི་ལེ་ཁི་ལན་ཏིའི་
ནད་གཞི་ཇེ་བཟང་དང་སེམས་ཁམས་ཇེ་བདེ་རུ་གྱུར་ཏེ། ཁོ་ལ་ཟུར་ཟ་འགའ་བྱས་ཏེ་རང་
སེམས་སྐྱིད་པོ་བཟོ་སྐབས། ཁོས་བསམ་གཟས་ཏེ་དགོད་བྲོ་བའི་རྣམ་འགྱུར་བསྟན་ཏེ་མུ་
མཐུད་དུ་ཁོ་ལ་ཟུར་ཟ་བྱེད་པའི་གོ་སྐབས་སྤྲོད་ཅིང་། དེའི་དུས་ཁོས་བདག་ལ་མིག་བརྡ་
ཞིག་བསྟན་ཏེ་ནད་པ་ད་ལྟ་གཞི་ནས་ཇེ་དགར་འགྱུར་བཞིན་ཡོད་པ་བདག་ལ་ཤེས་སུ་
འཇུག དངོས་གནས་ཧྲི་ཐི་ལུའེ་ཧྥུ་ནི་མི་བཟང་ཡ་མེད་ཅིག་རེད།
ཡིན་ནའང་། དེ་བས་ཀྱང་བདག་ཡ་མཚན་དུ་བཅུག་པ་ནི་པའོ་ལང་ཧྲི་རེད། མོས་
ཕྱོགས་གཅིག་ནས་རང་ཉིད་ལས་ལ་བརྩོན་པ་ཞིག་ཡིན་པ་སྟོན་པ་དང་། ཕྱོགས་གཞན་
ཞིག་ནས་རང་ཉིད་ནི་བློ་སེམས་རྩེ་གཅིག་གིས་ནད་པར་ཞབས་ཞུ་བྱེད་པའི་ནད་གཡོག་
མ་ལེགས་པོ་ཞིག་ཡིན་པ་ར་སྤྲོད་བྱེད། དེས་ན་ཁྱོད་ཀྱིས་མོ་ནི་དེ་སྔ་རང་ཉིད་ཀྱི་ཁྱོ་གར་
མཐའ་གཅིག་ཏུ་ངོ་རྒོལ་དྲག་པོ་བྱས་ཏེ་སི་ཐི་ལེ་ཁི་ལན་ཏི་རང་ཁྱིམ་དུ་བསུ་བར་གཏན་
ནས་འཐད་པ་མ་བྱུང་བ་དེ་རེད་ཅེ་ན་རྣར་མི་འགྲོ། ནད་པ་ལ་ནད་གཡོག་བྱེད་པར་ལས་སྣ་
ཤིན་ཏུ་མང་པོ་ཞིག་ཡོད་ལ། མོས་རང་སྟེང་ནས་རང་གིས་བསྒྲུབ་འོས་པའི་འོས་འགན་དུ་
མ་ཞིག་ཕྲག་ཏུ་བླངས་ཏེ་སྒྲུབ་བཞིན་ཡོད། མོས་ནད་པའི་མལ་ཆས་གཙང་སྦྲ་བྱེད་པ་དང་།
རས་གདན་སོགས་བརྗེ་སྤོར་བྱེད་པའི་གོ་རིམ་ཁྲོད་ནད་པའི་སེམས་ཁམས་སུ་སྐྲག་དངངས་
སོགས་འབྱུང་བར་འཛེམ་པར་བྱེད། མོས་ནད་པར་ཁྲུས་ཀྱང་བྱེད། བདག་གིས་མོ་ལས་ལ་
བརྩོན་པ་ཞིག་ཡིན་པའི་ཚུལ་ལ་བསྔགས་བརྗོད་བྱེད་དུས་མོའི་གདོང་ལ་རྒྱུན་ལྡན་གྱི་
འཛུམ་མདངས་དེ་མངོན་འོངས་ལ། སྔོན་ཆད་སྨན་ཁང་ཞིག་ནས་དུས་ཡུན་ཙམ་ལ་ལས་
ཀ་འདི་ལས་མྱོང་ཞེས་བཤད་བྱུང་། མོའི་རྣམ་འགྱུར་ལས་མོ་དེ་སྔ་སི་ཐི་ལེ་ཁི་ལན་ཏི་ལ་དེ་
ལྟའི་སུན་སྣང་ཆེན་པོ་ཡོད་པའི་ཚུལ་དེ་གཞན་གྱི་སྣང་ངོར་ཅུང་ཟད་ཀྱང་སྣང་མི་ཐུབ། ཁོ་
དང་མོའི་བར་ལ་ཁ་བརྡ་མང་པོ་མེད་ནའང་། གང་ལྟར་ཁོ་ལ་ཅི་ཞིག་མཁོ་བའི་ཚུལ་མོས་
དེ་མ་ཉིད་དུ་ཤེས་པར་འགྱུར་བ་ཡིན། གཟའ་འཁོར་གཉིས་ཙམ་གྱི་རིང་ལ་སི་ཐི་ལེ་ཁི་ལན་
ཏི་ལ་མཚན་གང་བོར་ནད་གཡོག་བྱེད་དགོས་པ་བྱུང་བས། མོ་དང་མོའི་ཁྱོ་ག་གཉིས་ཀྱིས་
མཚན་གང་བོར་རེས་མོས་ཀྱིས་ཁོ་ལ་ནད་གཡོག་བྱས། བདག་གིས་དངོས་གནས་མོས་
པ་རྟོགས་འདོད་ཆེན་པོ་ཡོད། སི་ཐི་ལེ་ཁི་ལན་ཏི་ནད་ཁྲིའི་སྟེང་བསྟི་བའི་སྐབས་ཀྱི་ཁོའི་
ནད་ཁྲི་དེའི་གམ་ནས་མཚན་ལམ་རིང་མོ་བསྐྱལ་དུས་སེམས་སུ་ཅི་ཞིག་དྲན་གྱིན་ཡོད་
ཚུགས་ཀ་ཡ་མ་ཟུང་དེ་དངོས་གནས་མི་ལ་སྐྲག་སྣང་སྟེར་བྱེད་ཅིག་དང་མཚུངས། ཁོའི་
ལུས་པོ་སྔོན་ཆད་ལས་ཤིན་ཏུ་སྐམ་ཞིང་རིད་པར་གྱུར་པ་དང་། སེར་ལ་དམར་བའི་ཁ་སྤུ་དེ་
ཡང་ཀུན་ནས་གཟེངས་ཡོད། མིག་ལ་ཆགས་སྲེད་ཀྱི་མདངས་ཤིག་མངོན་གྱིན་མདུན་གྱི་
བར་སྣང་ལ་ལྟ། ནད་ཀྱི་དབང་གིས་ཁོའི་མིག་ནི་སྔོན་ཆད་དང་བསྡུར་ན་ཇེ་ཆེར་གྱུར་ཡོད་
པ་དང་དེ་ལས་འོད་མདངས་ཤིག་འཁྱུག་གིན་ཡོད། ཡིན་ནའང་། འོད་མདངས་དེ་ནི་རྒྱུན་
ལྡན་ཞིག་གཏན་ནས་མིན།
“མཚན་གྱི་དུས་སུ་ཁོས་ཁྱོད་ལ་ཁ་བརྡ་འདྲ་བྱེད་དམ།" ཐེངས་ཤིག་ལ་བདག་གིས་
མོར་དྲིས།
“གཏན་ནས་བྱེད་མ་མྱོང་།"
“ ཁྱོད་རང་ད་དུང་སྔོན་ཆད་ནང་བཞིན་ཁོ་ལ་སྡང་ངམ།”
“སྔོན་ཆད་ལས་ཀྱང་སྡང་།”
མོས་ཞི་ཞིང་འཇམ་ལ་སྐྱ་མདངས་ཀྱི་མིག་གིས་བདག་ལ་བལྟས་བྱུང་། མོའི་བཞིན་
མདངས་ཧ་ཅང་ཞི་ཞིང་དུལ་བས། བདག་ནི་དེ་སྔ་མོ་ཁོང་ཁྲོ་ཆེན་པོ་ལངས་པའི་ཚུལ་དེར་
རང་གི་མིག་ཟུང་ལ་ཡིད་མི་ཆེས་པར་འགྱུར།
“ཁྱོད་ཀྱིས་ཁོ་ལ་ལས་ཀ་འདི་འདྲ་མང་པོ་བྱས་མྱོང་བས། ཁོས་ཁྱོད་ལ་བཀའ་དྲིན་
ཞུ་མྱོང་ངམ།
“མ་མྱོང་།” མོ་འཛུམ་ཙམ་བྱས་ཏེ་བཤད།
“འདིས་དངོས་གནས་མི་སེམས་ཤེས་ཀྱིན་མི་འདུག”
“ངོ་མ་ཞེ་མེར་བ་ཞིག་རེད།"
ཧྲི་ཐི་ལུའེ་ཧྥུ་མོ་ལ་ཡིད་རབ་ཏུ་ཚིམས་ཡོད་པ་སྨྲ་མི་དགོས། མོས་འདི་ལྟར་ཁོ་རང་
ནས་མོ་ལ་བཅོལ་བའི་ལས་ཀ་དང་དུ་བླངས་པར་མ་ཟད།
བློ་སེམས་རྩེ་གཅིག་གིས་རང་གི་
འགན་འཁྲི་འགྲུབ་པར་བྱས། ཁོས་གང་ལྟར་ཡང་མོའི་དྲིན་ལན་ནི་གཞལ་ཐབས་མི་འདུག
ཡིན་ནའང་། ཁོ་པའོ་ལང་ཧྲི་དང་སི་ཐི་ལེ་ཁི་ལན་ཏི་གཉིས་ཀྱི་འབྲེལ་བར་དོགས་པ་ཞིག་
སྐྱེ་ཡིན་ཡོད།
“ཁྱོད་ཀྱིས་ཤེས་གསལ་ལྟར། ངས་ཁོ་གཉིས་ཆུ་ཚོད་འགའ་ཤས་ལ་མཉམ་གཅིག་ཏུ་
བསྡད་པ་མཐོང་ཡང་ཁ་བརྡ་ཞིག་བྱེད་བཞིན་པ་རྣ་བས་མ་གོ”
ཐེངས་ཤིག་བདག་དང་ཁོ་པ་ཚོ་ལྷན་ཅིག་ཏུ་རི་མོ་ཁང་དུ་བསྡད། དེའི་དུས་སི་ཐི་
ལེ་ཁི་ལན་ཏིའི་གཟུགས་པོ་ཅུང་ཙམ་བདེ་ལ་བབས་ཡོད། ད་ནས་ཉིན་གཅིག་གཉིས་ཙམ་
ལ་ཁོ་རང་མལ་ལས་ལངས་ཐུབ། ཏི་ཨེར་ཁེ་ཡིས་བདག་ལ་སྟོང་བཤད་སྣ་ཚོགས་རྒྱག ཧྲི་
ཐི་ལུའེ་ཧྥུའི་ལྕམ་མོས་ཅི་ཞིག་འཚེམ་གྱིན་འདུག བདག་གིས་མོས་འཚེམ་བཞིན་པ་དེ་
ཅི་ཞིག་ཡིན་པ་ཤེས་ཏེ། དེ་ནི་སི་ཐི་ལེ་ཁི་ལན་ཏིའི་ཚི་ལེན་ཞིག་རེད། སི་ཐི་ལེ་ཁི་ལན་
ཏི་གན་རྐྱལ་དུ་མལ་ཏེ་སྐད་ཆ་ཚིག་གཅིག་ཀྱང་མི་བཤད། ཐེངས་ཤིག་བདག་གིས་
ཁོའི་མིག་མདངས་དེ་པའོ་ལང་ཧྲི•ཧྲི་ཐི་ལུའེ་ཧྥུའི་སྟེང་ལ་འཁྱུག་གིན་ཡོད་པ་མཐོང་།
མིག་མདངས་དེ་ལ་ཁྱད་མཚར་བའི་འཕྱ་སྨོད་ཀྱི་མདངས་ཤིག་ཤར་འདུག པའོ་ལང་ཧྲི
ཡིས་ཁོས་མོ་ལ་ལྟ་བཞིན་པ་ཚོར་བས་མགོ་བོ་ཡར་དགྱེ། ཁོ་གཉིས་ཀྱི་མིག་མདངས་
ཕན་ཚུན་ལ་འཁྱུད་དེ་ཡུན་ཙམ་འགྱངས། བདག་གིས་མོའི་གདོང་ནས་རྣམ་འགྱུར་འདི་
འདྲ་ཞིག་མངོན་དོན་ཅི་ཞིག་ཡིན་པ་གཏན་ནས་ཧ་མི་གོ མོའི་མིག་ལ་ཁྱད་མཚར་
བའི་ཉོབ་མདངས་ཤིག་ཤར་འདུག དེ་ནི་ཡང་ན——ཡིན་ནའང་དེ་འདྲ་ཅིའི་ཕྱིར་
ཡིན་སྲིད་ཨང ——འཇིགས་སྣང་གི་འོད་མདངས་དེ་འདྲ་ཞིག་ཅི་ལ་ཡིན། སི་ཐི་ལེ་ཁི་
ལན་ཏིས་མྱུར་དུ་མིག་མདངས་ཕར་བསྡུས་ཤིང་། ལྷོད་ཉམས་ཀྱི་ངང་ནས་མིག་གིས་གནམ་
གཅལ་ངོས་སུ་ཅེར། ཡིན་ནའང་། མོས་ད་དུང་མུ་མཐུད་དུ་ཁོའི་གདོང་ལ་ཅེར་ཡོད་པ་དང་།
གདོང་གི་གསང་བའི་རྣམ་འགྱུར་དེ་ལ་སྔར་བས་ཀྱང་གསེད་བཀྲོལ་བྱེད་དཀའ་ཚོད་འདུག
ཉིན་ཁ་ཤས་ཀྱི་རྗེས་སུ། སི་ཐི་ལེ་ཁི་ལན་ཏི་གཞི་ནས་མལ་ས་ལས་ཡར་ལངས་ཐུབ་
སོང་། ཁོ་རང་སྐམ་ཞིང་རིད་པས་དངོས་གནས་སྐྱི་མོས་རུས་པ་གཡོགས་པ་ཙམ་དུ་ལུས་
འདུག ལུས་ལ་ལྭ་བ་གྱོན་ན་ངོ་མ་ཕུར་བའི་སྟེང་དུ་ཕྱུ་པ་བཀལ་པའི་བྱིའུ་ཐོ་ཞིག་དང་
མཚུངས། ཁོའི་ཁ་སྤུ་འཛིང་ཞིང་སྐྲ་ལོ་རིང་པོ་སྐྱེས་ཡོད། སྤྱིར་ཁོའི་སྣ་དང་མིག་གཉིས་
སྤྱིར་བཏང་གི་མི་ལས་ཆེ་བ་ལ་དེའི་ཁར་ད་ཐེངས་ཀྱི་ནད་གཞི་འདིའི་རྐྱེན་གྱིས་སྔར་བས་
ཀྱང་ཇེ་ཆེར་བཏང་འདུག ཁོ་ལ་གཞན་དང་མི་མཚུངས་པའི་གཟུགས་བྱད་ཁྱད་པར་བ་
ཞིག་སྟེ་ཡ་མ་ཟུང་ཞིག་ཡོད་མོད། ཡིན་ནའང་། དེ་འདྲའི་བཙོག་པོ་ཞིག་ཀྱང་མིན། ཁོའི་
འཁོབ་པའི་གཟུགས་པོ་དེས་གཞན་ལ་གཟུགས་རགས་ཆེ་ལ་རིང་བའི་རྫིག་སྣང་ཞིག་
སྟེར། བདག་གིས་དངོས་གནས་ཁོས་བདག་ལ་བྱིན་པའི་བག་ཆགས་དེ་ཇི་ལྟར་ཞིབ་འབྲི་
བྱེད་དགོས་པ་གཏན་ནས་མི་ཤེས། ད་ལྟ་མིག་ལམ་དུ་སྣང་བ་འདི་ནི་ཁོའི་དམར་རྗེན་གྱི་
བསམ་བློའི་འཇིག་རྟེན་དེ (ཁོའི་བསམ་བློ་འགེབས་བྱེད་ཀྱི་ཤ་ཁྲག་གི་ལུས་པོ་དེ་ཕྱི་གསལ་ནང་
གསལ་ཞིག་ཡིན་པ་དང་མཚུངས)མ་ཡིན་པར། དེ་ལས་ལྡོག་སྟེ་ཁོའི་གདོང་གི་དམུ་རྒོད་ཀྱི་
ཆགས་ཉམས་དེ་ཡིན་ཚོད་འདུག གསལ་བོར་བཤད་ན་དེ་ལ་ཁུངས་ལུང་ཡོད་མི་སྲིད་
དེ། འདི་ལྟའི་ཆགས་སྲེད་ནི་དོན་དངོས་སུ་རང་ངོས་ནས་མ་གྲུབ་པའི་དོན་གྱིས་སྟོང་བས་
ཁྱོད་ལ་དངོས་གནས་ཧ་ལས་སུ་འཇུག ཁོའི་ལུས་ལ་གདོད་མའི་རང་བཞིན་གྱི་ཁྱད་པར་
ཞིག་མངོན་འདུག་པ་སྟེ། དེ་ནི་གྷི་རི་སིའི་མི་རྣམས་ཀྱིས་ལུས་ཕྱེད་མི་དང་ལུས་ཕྱེད་སྲོག་
ཆགས་ཡིན་པའི་རྣམ་པ་སྟེ། རྟའི་རྔ་མ་ཐོགས་པའི་ནགས་ཀྱི་ལྷ་དང་། རྭ་དང་ལུག་སུག་
ཐོགས་པའི་ཞིང་ཕྱུགས་ཀྱི་ལྷ་སོགས་ཀྱིས་རང་བྱུང་གི་ངོ་མཚར་བའི་སྟོབས་ཤུགས་མཚོན་
པ་ལྟར། སི་ཐི་ལེ་ཁི་ལན་ཏི་ལ་དངོས་གནས་སྟོབས་ཤུགས་དེ་འདྲ་ཞིག་གིས་ཁེངས་འདུག
ཁོས་བདག་ལ་མཱ་ཨར་སེ་ཡ་སི“ཞེས་པའི་གླིང་བུ་གཏོང་མཁན་དེ་དྲན་དུ་བཅུག དེས་ལྷ་
ཆེན་ལ་རོལ་དབྱངས་འགྲན་སྡུར་བྱེད་ཕོད་པས་ཁོ་རང་གསོན་པགས་བཤུས་པ་ཡིན། སི་
ཐི་ལེ་ཁི་ལན་ཏའི་སེམས་སུ་དེ་ལྟ་བུའི་ངོ་མཚར་ལ་དབྱངས་འགྲོས་མཐུན་ཞིང་ད་དུང་
བསམ་ཞིབ་མ་མཛད་པའི་སྣང་ཚུལ་ཞིག་ཀུན་ནས་འཆར་བཞིན་ཡོད་པ་དང་མཚུངས།
བདག་གིས་སྔོན་དཔག་བྱས་ན་ཁོ་ལ་སྡུག་བསྔལ་གྱི་མནར་གཅོད་དང་རེ་ཐག་ཆད་པའི་
རྣམ་སྨིན་ཞིག་འཁོར་རྒྱུ་ཡིན་པ་མཐོང་ཐུབ། བདག་གི་སེམས་སུ་ད་དུང་ཁོ་ལ་གདོན་
འདྲེ་ཁོང་རློམ་བྱས་པའི་ཚོར་བ་ཞིག་འབྱུང་། ཡིན་ནའང་། ཁྱོད་ཀྱིས་དེ་ནི་གདོན་འདྲེ་
མ་རུངས་པ་ཞིག་ཡིན་ནམ་སྙམ་མི་རུང་སྟེ། དེ་ནི་འཇིག་རྟེན་རབ་རིབ་དང་དགེ་སྡིག་གི་
དབྱེ་བ་མི་གསལ་བའི་སྐབས་ནས་ཡོད་པའི་གདོད་མའི་ནུས་པ་ཞིག་རེད།
ཁོའི་ལུས་པོ་སྔར་བཞིན་སྐམ་ཞིང་རིད་ལ་རི་མོའང་འབྲི་མི་ཐུབ། ཁོ་ལ་སྨྲ་བ་ཅི་
ཡང་མེད་པར་རི་མོ་ཁང་དུ་སྡོད། ཁོའི་སེམས་སུ་ཅི་ཞིག་དྲན་གྱིན་ཡོད་པ་གནམ་རྒན་
མས་མ་གཏོགས་སུས་ཀྱང་ཤེས་མི་སྲིད། སྐབས་རེར་ཁོས་དཔེ་ཆར་ལྟ། ཁོ་རང་བལྟ་
རྒྱུར་དགའ་བའི་དཔེ་ཆ་རྣམས་ཧ་ཅང་མཚར་པོ་ཡིན་ཏེ། སྐབས་རེར་བདག་གིས་ཁོས་
མཱ་ལ་མའེ་ཡི་སྙན་ངག་ཀློག་བཞིན་པ་མཐོང་། ཁོས་དཔེ་ཆ་ཀློག་པའི་བཟོ་ལྟ་ནི་བྱིས་
པ་ཞིག་དང་འདྲ་སྟེ་ཁ་འགུལ་ཏེ་ཡིག་འབྲུ་གཅིག་རེ་གཅིག་རེ་དེད་དེ་ཕྲལ་ཀློག་བྱེད།
ཉམས་འགྱུར་གསལ་བའི་དབྱངས་འགྲོས་དེ་དང་དོན་གྱིས་སྟོང་བའི་ཚིག་གིས་ཁོ་ལ་ཡ་
མཚན་པའི་ཚོར་བ་ཅི་ཞིག་སྟེར་བཞིན་པར་བདག་ལ་ཤེས་འདོད་ཆེན་པོ་འབྱུང་། ཡང་
སྐབས་རེར་བདག་གིས་ཁོ་རང་ཅ་པའོ་ལི་ཨོ་ཡི“”མྱུལ་ཞིབ་སྒྲུང་གཏམ་ནང་དུ་གཞི་ནས་
འཛུལ་འདུག་པ་མཐོང་། བདག་གིས་བསམ་ན། ཁོས་དཔེ་ཆ་གདམ་ཚུལ་འདིས་ཁོ་རང་
གི་གཤིས་ཀ་མཚར་པོ་དེ་འགྲུབ་བྱེད་ཀྱི་གཞན་དང་མཐུན་ཐབས་དཀའ་བའི་ཕྱོགས་
དེ་མཚོན་གྱིན་འདུག་སྙམ་སྟེ། བདག་ནི་བདག་གི་བསམ་ཚུལ་འདིར་སྤྲོ་སྣང་ཆེན་པོ་
འབྱུང་བཞིན་ཡོད། ཁོའི་གཟུགས་གཞི་ཤིན་ཏུ་ཉམ་ཐག་པར་གྱུར་ཡོད་ནའང་། ཁོ་རང་
སྔར་བཞིན་རྒྱུན་ལྡན་གྱི་སྡོད་ལུགས་ལྟར་འདུག་པ་ལས་བདེ་བདེ་སྤྲོ་སྤྲོའི་སྡོད་ལུགས་
ཤིག་ལ་གཞི་ནས་རེ་སྙེག་མི་བྱེད་དེ། འདི་ནི་ཁོ་ལ་གཤིས་ཀ་མཚར་པོ་ཞིག་ཡོད་པའི་ཆ་
དེ་རེད། ཧྲི་ཐི་ལུའེ་ཧྥུ་ནི་སྡོད་ཤག་གི་ཁོར་ཡུག་གཙང་སྦྲ་དང་སྤྲོ་པོ་བྱེད་པར་དགའ་བ་
ཞིག་ཡིན། ཁོས་རི་མོ་ཁང་དུ་ཧ་ཅང་སྙི་ཞིང་འབོལ་པའི་ལག་བསྙེས་རྐུབ་སྟེགས་ཤིག་
དང་འབོལ་ཁྲི་རྒྱབ་བསྙེས་མ་ཞིག་བཞག སི་ཐི་ལེ་ཁི་ལན་ཏི་རྐུབ་སྟེགས་འདིའི་རིགས་
ཀྱི་སྟེང་གཏན་ནས་སྡོད་མི་སྲིད་དེ། དེ་ནི་ཁོ་རང་འཚོ་བ་རྒྱས་སྤྲོས་ལ་མི་མོས་པའི་
ཟོལ་རྫུན་བསྟན་ཏེ་བསམ་གཟས་ཏེ་དཀའ་སྡུག་དང་བཟོད་བསྲན་གྱི་སྒྲོབ་ཉམས་བསྟན་
པ་མིན་པར་ཁོ་རང་དངོས་གནས་དངོས་པོ་འདི་དག་གི་རིགས་ལ་དགའ་བོ་མི་འདུག
ཐེངས་ཤིག་ལ། བདག་ཁོ་ལ་བལྟ་རུ་སོང་བ་ན་རི་མོ་ཁང་དུ་ཁོ་རང་གཅིག་པུ་ལས་མི་
འདུག་ཅིང་། ཁོ་རང་རྐང་གསུམ་རྐུབ་སྟེགས་ཤིག་གི་སྟེང་ཙོག་འདུག གལ་སྲིད་ཁོ་ལ་
གདམ་ཀ་ཞིག་བྱེད་དུ་འཇུག་པའི་དབང་དུ་བཏང་ན་ཁོ་ནི་ལག་སྙེས་མེད་པའི་རྐུབ་
སྟེགས་མཁྲེགས་པོ་དེའི་རིགས་ལ་དགའ་མོས་ཡོད་པ་ཐག་གཅོད་བྱེད་ཐུབ། ཁོའི་གཤིས་
སྤྱོད་འདི་དག་གིས་བདག་ལ་རྣམ་པ་ཀུན་ཏུ་ཁོང་ཁྲོ་བསླངས་འོངས། བདག་གིས་དངོས་
གནས་རང་གི་ཉེ་འཁོར་གྱི་འཚོ་བའི་ཁོར་ཡུག་ལ་སྣང་དོགས་མི་བྱེད་པའི་སྐྱེ་བོ་འདི་
འདྲ་ཞིག་གཏན་ནས་མཐོང་མ་མྱོང་།

ཉེར་བདུན་པ།

སླར་ཡང་གཟའ་འཁོར་གཉིས་གསུམ་ཙམ་ཞིག་འདས་སོང་། ཉིན་ཞིག་གི་ཞོགས་
པར། བདག་གི་ལས་ཀ་རྣམས་རེ་ཞིག་མཇུག་རྫོགས་པས་རང་གིས་རང་ལ་ཉིན་གཅིག་གི་
གནང་བ་བྱིན་ཏེ་ལུའོ་ཧྥུ་ཕོ་བྲང་དུ་ཕྱིན་ཏེ་ཉི་མ་ཞིག་གཏོང་སྙམ། བདག་རི་མོའི་ཁྱམས་
ར་ནས་རང་དགར་བསྐྱོད་ཅིང་། ཕྱོགས་གཅིག་ནས་རང་ལ་ཆ་རྒྱུས་ཤིན་ཏུ་ཆེ་བའི་རི་
མོ་གྲགས་ཅན་དེ་རིགས་ལ་ཉམས་ཞིབ་གནང་བ་དང་། ཕྱོགས་གཞན་ཞིག་ནས་རང་གི་
སེམས་ཀྱི་འཁྱེར་སོ་ལྟར་རི་མོ་འདི་དག་ལས་བྱུང་བའི་འཆར་རྟོག་ལ་བརྟེན་ཏེ་སེམས་པ་
རྟོག་འཆར་གྱི་རྩེད་འཇོར་རོལ། བདག་བག་ཡངས་ཀྱི་ངང་ནས་རི་མོའི་ཁྱམས་ར་རིང་མོ་
དེ་ལས་བསྐྱོད་དུས། གློ་བུར་མིག་ལམ་དུ་ཧྲི་ཐི་ལུའེ་ཧྥུ་ཤར་བྱུང་། དེས་བདག་ལ་དགོད་ཁ
ཞིག་བསླངས་སོང་། རྒྱུ་མཚན་ནི་དུས་རྒྱུན་ཁོའི་ཟླུམ་ཞིང་རྒྱགས་པའི་གཟུགས་པོ་དང་།
དོགས་འདྲོགས་ཀྱིས་ཀུན་ནས་འཁྱུད་པ་ལྟ་བུའི་རྣམ་འགྱུར་དེ་མཐོང་བའི་མོད་ལ་བདག་
བཟོད་བསྲན་མི་ཐུབ་པའི་དགོད་ཁ་ཞིག་ཤོར་སོང་། ཡིན་ནའང་། བདག་ཁོའི་ཉེ་སར་
བཏུད་པའི་ཚེ་ན་ཁོའི་རྣམ་འགྱུར་ནི་ཤིན་ཏུ་བློ་ཕམ་པ་ཞིག་ཡིན་པ་མཐོང་། ཁོའི་ཚུགས་
ཀ་ནི་དེ་ལྟར་ཡིད་སྐྱོ་ཞིང་ཉམ་ཐག་པའི་གནས་སུ་ལྷུང་ཡོད་པར་མ་ཟད། ཤིན་ཏུ་དགོད་བྲོ་
པོ་ཞིག་ཀྱང་འདུག་སྟེ། དེ་ནི་གྱོན་ཆས་གྲ་དག་གྱོན་པའི་སྐྱེ་བོ་ཞིག་རྐང་འདྲེད་བརྒྱབ་སྟེ་
ཆུ་ལ་ལྷུང་བ་ལ་གཞན་གྱིས་ཆུ་ཁར་བཏོན་རྗེས། སྔར་བཞིན་སེམས་སུ་སྐྲག་སྣང་གིས་ཁྱབ་
ཡོད་ཀྱང་ད་དུང་གཞན་གྱི་འཕྱ་སྨོད་ལ་འཛེམ་དོགས་བྱེད་པ་དང་མཚུངས། ཁོ་ཁ་ལོ་ཚུར་
འཁོར་ཏེ་མིག་ཟུང་བདག་གི་ཕྱོགས་སུ་བགྲད་བྱུང་། ཡིན་ནའང་། ཁོས་བདག་མཐོང་གིན་
ཡོད་ཚོད་མི་འདུག ཁོའི་སྔོ་ཞིང་དྭངས་པའི་མིག་སྒོར་སྒོར་དེ་གཉིས་ནི་མིག་ཤེལ་གྱི་
“ཧྲི་ཐི་ལུའེ་ཧྥུ་ལགས།” བདག་གིས་བོས།
ཁོ་རང་ཐོག་མར་གཅིག་དངངས་ཤིང་། དེ་ནས་གདོང་ལ་འཛུམ་མདངས་ཤིག་ལངས།
ཡིན་ནའང་། ཁོའི་འཛུམ་དེ་ནི་དེ་འདྲའི་སྐྱོ་ཉམས་ཀྱིས་ཁེངས་པ་ཞིག་རེད།
“ཁྱོད་ལ་ཅི་བྱུང་། བླ་འཁྱམས་པ་ལྟར་འདི་ན་འཁྱམ་གྱིན་ཡོད་དམ།” བདག་གིས་
རྩེད་དགོད་ཀྱི་ཚུལ་གྱིས་དེ་ལྟར་དྲིས།
“ང་རང་ཡུན་རིང་ཞིག་ལ་ལུའོ་ཧྥུ་ཕོ་བྲང་དུ་འོངས་མ་མྱོང་། དེ་རིང་ངས་ཁོ་ཚོས་
དངོས་པོ་གསར་བ་ཅི་ཞིག་འགྲེམ་སྟོན་བྱས་ཡོད་པར་ཅིག་བལྟ་འདོད་དེ་འོངས་པ་ཡིན།”
“ཡིན་ནའང་། ཁྱོད་ཀྱིས་གཟའ་འཁོར་འདིར་རི་མོ་ཡག་པོ་ཞིག་འབྲི་རྒྱུ་ཡིན་ཞེས་
བཤད་པ་མིན་ནམ།”
“སི་ཐི་ལེ་ཁི་ལན་ཏི་ཡིས་ངའི་རི་མོ་ཁང་དུ་རི་མོ་འབྲི་བཞིན་འདུག”
“ཨ།”
“ངས་ཁོ་ལ་དེ་རུ་འབྲི་རུ་བཅུག་པ་ཡིན། ཁོས་གཟུགས་པོ་ད་དུང་དེ་འདྲའི་བདེ་
ཐང་ཡོང་མེད་པས་རང་གི་སྡོད་ཤག་ཏུ་ལོག་མི་ནུས། ངས་སྤྱིར་ན་ང་ཚོས་རི་མོ་ཁང་དེ་
མཉམ་དུ་སྤྱད་ན་སྙམ་ཡོད། ལ་ཏིང་ཁུལ་དུ་མི་མང་ཆེ་བས་ལྷན་དུ་རི་མོ་ཁང་གཅིག་གླས་
པའི་སྲོལ་འདུག སྤྱིར་ན་འདི་ནི་ཐབས་ཤེས་ལེགས་པོ་ཞིག་རེད་སྙམ། གཅིག་གིས་བྲིས་
ཏེ་ཐང་ཆད་དུས་གམ་གྱི་དེ་དང་ལྷན་དུ་ཁ་བརྡ་བྱས་ཆོག ངས་དེ་ནི་དངོས་གནས་སྤྲོ་སྣང་
གིས་ཁེངས་པ་ཞིག་རེད་སྙམ་ཡོད།”
ཁོས་སྐད་ཆ་འདི་དག་བཤད་དུས་སྐད་འགྲོས་ཤིན་ཏུ་དལ། སྐད་ཆ་ཚིག་རེ་བཤད་
རྗེས་ཤིན་ཏུ་མངོན་ཆུང་གིས་བཤད་མཚམས་རེ་འཇོག དུས་མཚུངས་སུ་ཁོའི་ཞི་ཞིང་དུལ་
ལ་གླེན་ཞད་ཚ་པོ་ཡོད་པའི་མིག་ཟུང་ཆེན་པོ་དེས་ང་ལ་ཕུར་ཚུགས་སུ་ལྟ། དོན་དངོས་སུ་
མིག་གི་རྒྱལ་མོའི་ནང་ཤེད་ལ་མཆི་མས་ཡོངས་སུ་བཀང་འདུག
“ངས་ཁྱོད་ཀྱི་སྐད་ཆའི་ཧ་མི་གོ” བདག་གིས་སྨྲས།
“སི་ཐི་ལེ་ཁི་ལན་ཏིའི་གམ་ན་མི་གཞན་ཡོད་ན་ཁོས་ལས་ཀ་བྱེད་མི་ཐུབ།’
“སྐྱག་རྫུན། དེ་ནི་ཁྱོད་ཀྱི་རི་མོ་ཁང་རེད་ཡ། དེ་འདྲ་ཡིན་ན་ཁོ་རང་གིས་ཐབས་
ཤེས་འཐེན་ན་འགྲིག
ཁོ་རང་འདར་སིག་སིག་གི་ངང་ནས་བདག་ལ་ལྟ་ཞིང་། ཁ་ཤ་ཡང་འདར་འདར་བྱེད་
ཀྱིན་ཡོད།
“དོན་དག་ཅི་ཞིག་བྱུང་སོང་ངམ།” བདག་གིས་དྲིས། སྐད་ཤུགས་ལས་འཛེམ་
དོགས་ཅི་ཡང་མ་བྱས།
ཁོས་དུས་ཡུན་རིང་ཙམ་ལ་ཁ་མ་གྲག གདོང་བ་དམར་པོར་གྱུར། ཁོས་རྩིག་ངོར་
བཀལ་བའི་རི་མོ་ཞིག་ལ་ལྟ་བཞིན་བསྡད། གདོང་ལ་ཤིན་ཏུ་མི་སྡུག་པའི་ཉམས་ཤིག་
ཤར་སོང་།
“ཁོས་ང་ལ་འབྲི་རུ་མི་འཇུག ང་སྒོར་སོང་ཟེར།”
“ཁྱོད་ཀྱིས་ཅིའི་ཕྱིར་ཁོ་རང་སྒོར་མ་བསྐྲད་པ་ཡིན་ནམ།”
“ཁོས་ང་རང་སྒོར་བསྐྲད་སོང་། ངས་ཁོ་ལ་འཐབ་རེས་བྱས་ན་མི་འགྲིག དེ་དང་
བསྟུན་ནས་ཁོས་ངའི་ཞྭ་མོ་ཡང་ངའི་རྗེས་སུ་གཡུགས་ཏེ་སྒོ་ལ་ནང་ཟྭ་བརྒྱབ་བྱུང་།”
སི་ཐི་ལེ་ཁི་ལན་ཏིའི་བྱེད་སྟངས་དེས་བདག་ལ་ཁོང་ཁྲོ་གཏིང་ནས་ལངས་སུ་བཅུག
ཡིན་ནའང་། བདག་རང་ཉིད་ཀྱི་སྟེང་ལའང་ཁོང་ཁྲོ་ལངས་འོངས། ཏི་ཨེར་ཁེ•ཧྲི་ཐི་ལུའེ་
ཧྥུས་དགོད་ཁ་ཚ་པོའི་མི་སྣ་འདི་འདྲ་ཞིག་འཁྲབ་སྟོན་བྱས་པས་བདག་ལ་གནོན་ཐབས་
བྲལ་བའི་དགོད་ཁ་ཞིག་ཀྱང་བྱུང་།
“ཁྱོད་ཀྱི་ཆུང་མས་ཅི་ཞིག་ཟེར་རམ།”
“མོ་ཕྱི་རུ་ཅ་ལག་ཉོ་རུ་ཆས་སོང་།"
“ཁོས་མོ་ཡང་ནང་ལ་འོང་དུ་མི་འཇུག་པ་ཡིན་སྲིད་དམ།”
“ངས་ག་ལ་ཤེས།”
བདག་ལ་འགྲེལ་བཤད་ཀྱིས་སྟོང་སྟེ་ཁོ་ལ་ཅེར། ཁོ་རང་དེ་གར་འགྲེངས་འདུག དེ་
ནི་དགེ་རྒན་གྱིས་གཤེ་གཤེ་གཏོང་བཞིན་པའི་སློབ་ཆུང་གི་སློབ་མ་ཞིག་དང་མཚུངས།
“ང་སོང་ནས་ཁྱོད་ཀྱི་ཚབ་བྱས་ཏེ་སི་ཐི་ལེ་ཁི་ལན་ཏི་སྒོར་བསྐྲད་ན་ཇི་འདྲ་རེད་དམ།”
བདག་གིས་དྲིས།
ཁོའི་ལུས་པོ་འདར་འདར་ཙམ་བྱས་པ་དང་། འོད་ཀྲིག་ཀྲིག་བྱེད་པའི་གདོང་དེ་
དམར་པོར་གྱུར།
“དེ་ལྟར་བྱེད་མི་དགོས། རབ་ཡིན་ན་ཁྱོད་ཀྱིས་ཅི་ཡང་མ་བྱེད།”
ཁོའི་ཁ་ལོ་བདག་གི་ཕྱོགས་སུ་འཁོར་ཏེ་མགོ་བོ་གུག་གུག་ཙམ་བྱས་ཏེ་ཕར་ཕྱིན། དེ་ནི་
གསལ་བོ་ཡིན་ཏེ། རྒྱུ་མཚན་ནི་དོན་དག་ག་གེ་མོ་ཞིག་གི་རྐྱེན་པས་ཁོས་བདག་ལ་འདི་དག་
གླེང་འདོད་མེད་པ་ཡིན། ཁོས་དེ་ལྟར་བྱེད་དོན་ཅི་ཞིག་ཡིན་པ་བདག་གིས་ག་ལ་ཤེས་ཐུབ།

ཉེར་བརྒྱད་པ།

གཟའ་འཁོར་གཅིག་གི་རྗེས་སུ་བདག་གིས་གབ་ལན་དེ་གསལ་བོར་རྟོགས་བྱུང་། ཉིན་
དེར་བདག་གཅིག་པུས་ཕྱི་ནས་དགོང་ཟས་ཟོས་པ་ཡིན། དགོང་ཟས་ཀྱི་རྗེས་སུ་ཕྱིར་རང་གི་
མལ་ཤག་ཏུ་ལོག ཧ་ལམ་ཆུ་ཚོད་བཅུའི་ཡས་མས་སུ། བདག་གིས་མལ་ཤག་ཏུ་དཔེ་ཆར་ལྟ་
སྐབས། གློ་བུར་དུ། སྒོ་དྲིལ་གསལ་ལ་མི་གསལ་བ་ཞིག་གྲག་བྱུང་། བདག་བར་ཁྱམས་སུ་སོང་
སྟེ་སྒོ་ཕྱེ། ད་ལྟ་བདག་གི་ཁ་གཏད་དུ་འགྲེངས་འདུག་པ་ནི་ཧྲི་ཐི་ལུའེ་ཧྥུ་རེད།
“ནང་དུ་འོང་ཆོག་གམ” ཁོས་དྲིས་བྱུང་།
སྐས་སྒམ་ཁའི་གློག་འོད་མི་གསལ་བས་ཁོའི་རྣམ་པ་བདག་གིས་གསལ་བོ་ཞིག་
མཐོང་མ་བྱུང་། ཡིན་ནའང་། ཁོས་བཤད་པའི་སྐད་གདངས་ཀྱིས་བདག་ཧ་ལས་སུ་བཅུག་
བྱུང་། ཁོས་རྒྱུན་དུ་ཨ་རག་འཐུང་དུས་ཚད་ལས་གཏན་ནས་བརྒལ་མི་སྲིད་པ་བདག་ལ་
གསལ་ཆ་ཡོད། དེ་མིན་བདག་གིས་ཁོ་རང་ར་བཟི་བར་གྱུར་འདུག་སྙམ་ངེས། བདག་གིས་
ཁོ་རང་མལ་ཤག་ཏུ་བསུས་ཏེ་ཙོག་ཏུ་བཅུག
“གནམ་རྒན་མ། གཞི་ནས་ཁྱོད་རང་རྙེད་བྱུང་།” ཁོས་སྨྲས།
“དོན་དག་ཅི་ཞིག་བྱུང་སོང་ངམ།” བདག་གིས་དྲིས། ཁོའི་སེམས་པ་འཚབ་ཅིང་
དོགས་མི་བདེ་བའི་ཚུགས་ཀ་དེས་བདག་ནི་ཧ་ལས་སུ་བཅུག་བྱུང༌།
མལ་ཤག་ཏུ་འོངས་རྗེས། བདག་གིས་ཁོ་ལ་ཞིབ་ལྟ་ཞིག་བྱས་ཆོག་འདུག དུས་རྒྱུན་
ཁོའི་གྱོན་པ་མཐའ་དག་གཙང་ཞིང་གྲ་དག་མོ་ཡིན་ནའང་། ཐེངས་འདིར་ཁོའི་གྱོན་པ་
གྱོན་ཚུལ་ཤིན་ཏུ་གྲ་དག་མོ་མིན་པས། གློ་བུར་དུ་མི་ལ་མགོ་འཐོམས་པའི་ཚོར་སྣང་ཞིག་
སྐྱེས་སུ་འཇུག དེ་ལ་བདག་གིས་སོམ་ཉི་ཅི་ཡང་བྱེད་མི་དགོས་ཏེ། མ་གཞིར་ཁོ་རང་ཨ་
རག་གིས་ར་བཟི་བར་གྱུར་པས་རེད། བདག་ཁོ་ལ་བལྟས་ཏེ་དགོད་ཙམ་བྱས་རྗེས། ཀུ་རེ་
རྩེད་མཚར་གྱི་ཚིག་རེ་བཤད་རྒྱུར་གྲ་སྒྲིག་བྱས།
“ང་གང་དུ་འགྲོ་དགོས་པའང་མི་ཤེས།” ཁོས་གློ་བུར་དུ་དེ་ལྟར་བཤད་བཞིན། “ད་
གིན་ང་ཡོང་དུས། ཁྱོད་མི་འདུག” ཟེར།
“དེ་རིང་ངས་དགོང་ཟས་ཟོས་ཏེ་འཕྱིས་སོང་།” བདག་གིས་སྨྲས།
བདག་གིས་རང་གི་བསམ་ཚུལ་བསྒྱུར། དོན་དངོས་སུ་ཁོས་ཨ་རག་འཐུངས་ཏེ་ད་
གཟོད་འདི་ལྟའི་རྣམ་ཤེས་དབང་པོ་མེད་པ་ལྟ་བུར་གྱུར་པ་ཞིག་གཏན་ནས་མ་རེད། དུས་
རྒྱུན་ཁོའི་གདོང་ལ་དམར་མདངས་ཤིག་རྒྱས་འདུག་ནའང་། ད་ལྟ་མཚམས་རེ་དམར་ནག་
ཏུ་གྱུར་པ་དང་མཚམས་རེ་སྐྱ་པོ་སྟེ་ཁྲ་ཁྲ་རིག་རིག་ཏུ་གྱུར་ཡོད་པས། བཟོ་ལྟ་འདི་ཧ་ཅང་
ཁྱད་མཚར་པོ་ཡིན། ཁོའི་ལག་པ་གཉིས་འདར་སིག་སིག་བྱེད་བཞིན་ཡོད།
“དོན་དག་ཅི་ཞིག་བྱུང་བ་ཡིན་ནམ།”
“ངའི་ཆུང་མ་ང་དང་ཁ་གྱེས་སོང་།”
ཁོས་སྟོབས་ཤུགས་ཆེན་པོ་ཞིག་བཏོན་པས་ད་གཟོད་ཚིག་འདི་དག་བཤད་ཐུབ་པ་བྱུང་།
ཁོའི་མགྲིན་པ་གཅིག་བརྣངས་པ་དང་ལྷན་དུ། མིག་ཆུ་ནི་ཚོ་ཞིང་རྒྱགས་པའི་མཁུར་ཚོས་
བརྒྱུད་དེ་མར་བཞུར་བྱུང་། བདག་གིས་དངོས་གནས་ཅི་ཞིག་བཤད་དགོས་པའང་མི་ཤེས།
བདག་གི་ཆེས་ཐོག་མའི་དྲན་ཚུལ་ནི། མོའི་ཁྱོ་གས་འདི་ལྟར་མགོ་རྨོངས་ཐེབས་བཞིན་
སི་ཐི་ལེ་ཁི་ལན་ཏི་ལ་ཐལ་དྲགས་པའི་གཅེས་སེམས་སྟོན་པ་དེ་ལ་མོས་དངོས་གནས་
བཟོད་བསྲན་བྱེད་མ་ཐུབ་པ་དང་། དེའི་ཁར་སི་ཐི་ལེ་ཁི་ལན་ཏི་ཡིས་རྒྱུན་པར་ཟུར་ཟ་
དང་འཕྱ་སྨོད་བྱེད་པས་ན། ད་གཟོད་མོས་སེམས་ཐག་བཅད་དེ་ཁོ་རང་སྒོ་ཕྱིར་སྤྱུགས་པར་
སྙམ། པའོ་ལང་ཧྲི་ནི་ཕྱི་ནས་བལྟས་ན་བབ་ཆགས་ཤིང་ངང་རྒྱུད་འཇམ་པ་ཞིག་ཡིན་མོད།
ཡིན་ནའང་། མོ་ཁོང་ཁྲོ་ལངས་དྲགས་ཚེ་ཨུ་ཚུགས་ཆེན་པོ་ཡོད་པ་བདག་ཅག་གིས་སྔར་
ནས་རྟོགས་ཡོད། གལ་སྲིད་ཧྲི་ཐི་ལུའེ་ཧྥུས་སྔར་བཞིན་མོའི་རེ་བ་མ་བསྐང་ན། མོ་ཁོང་ཁྲོ་
ལངས་ཐེངས་གཅིག་གིས་རང་ཁྱིམ་དང་གྱེས་སྲིད་པ་དང་། དེ་བཞིན་དུ་གཏན་དུ་ཕྱིར་མི་
ལོག་པའི་དམ་བཅའ་ཡང་འཇོག་སྲིད་པ་ཡིན། འོན་ཀྱང་། གང་ལྟར་བྱ་བ་འདིའི་འབྱུང་
རྩ་ག་འདྲ་ཞིག་ཡིན་པ་མི་ཤེས་ནའང་། ཚོན་པོ་པ་འདིས་བཟོད་བསྲན་བྱེད་ཐུབ་ཀྱིན་
མེད་པའི་སྡུག་བསྔལ་པའི་བཟོ་ལྟ་འདི་མཐོང་བའི་ཚེ་ན། བདག་ནི་ཁོ་ལ་དགོད་མི་བཟོད་
པར་འགྱུར།
“སྙིང་ཉེ་བའི་གྲོགས་པོ་ལགས། སེམས་སྡུག་མ་བྱེད། མོ་ཕྱིར་འོང་ངེས་ཡིན། སྐྱེས་མ་
ཚོས་ཁོང་ཁྲོའི་སྐབས་སུ་བཤད་པའི་སྐད་ཆར་ཁྱོད་ཀྱིས་དེ་འདྲའི་དོ་སྣང་བྱ་མི་འོས།”
“ཁྱོད་ཀྱིས་མི་ཤེས། མོ་སི་ཐི་ལེ་ཁི་ལན་ཏི་ལ་དུང་སོང་།”
“ཅི་ཟེར་རམ།” བདག་དངངས་འདར་ཞིག་བརྒྱབ་བྱུང་། ཡིན་ནའང་། བདག་ལ་དོན་
དག་འདིར་ཞིབ་ཏུ་བསམ་གཞིགས་གཏོང་ཁོམ་མ་བྱུང་བའི་སྐབས་སུ་འདི་ནི་ཁུངས་ལུང་
མེད་པ་ཞིག་རེད་སྙམ་བྱུང་། “ཁྱོད་ཇི་འདྲའི་བླུན་པ་ལའང་། མ་གཞིར་ཁྱོད་ཀྱིས་སི་ཐི་ལེ་ཁི་
ལན་ཏི་ལ་ཕྲག་དོག་བྱེད་ཀྱིན་ཡོད་དམ།”བདག་ཅུང་ཙམ་མིན་ན་དགོད་ཁ་ཤོར་སོང་། “ཁྱོད་
ཀྱིས་ཀྱང་ཤེས་གསལ་ལྟར་རེད། སི་ཐི་ལེ་ཁི་ལན་ཏི་ཟེར་བ་ལ་མོ་ཤིན་ཏུ་སྡང་།”
“ཁྱོད་ཀྱིས་ཆ་རྒྱུས་ལོན་མི་འདུག” ཁོ་རང་བརྣངས་བྱུང་།
“ ཁྱོད་ནི་ངོ་མ་སྨྱོན་པའི་སྟེང་ལ་གླེན་པ་རེད།” བདག་གིས་བཟོད་བསྲན་བྱེད་མ་
ཐུབ་པར་གྱུར་ཏེ་བཤད། “ངས་ཁྱོད་ལ་ཝེ་ཧྲི་ཅི་ཨ་རག་ལ་སུའུ་ཏ་ཆུ་བསྣན་ཏེ་ཕོར་བ་གང་
ལྡུད་དང་། ཁྱོད་ཇེ་བཟང་དུ་འགྲོ་ངེས་ཡིན།”
བདག་གི་བསམ་ཚོད་ཡིན་ན། རྒྱུ་རྐྱེན་ཅི་ཡིན་མི་ཤེས་མོད། སྐྱེ་བོ་རྣམས་ཀྱིས་ཐབས་
བརྒྱ་ཇུས་སྟོང་གིས་རང་ཉིད་སྡུག་ལ་སྦྱར་དོན་ཅི་ཡིན་པ་གནམ་སྔོན་པོས་མཁྱེན་སྲིད་དེ།
ཏི་ཨེར་ཁེ་ལ་གནས་ལུགས་ཅི་ཡང་མེད་པའི་སྒོ་ནས་རང་གི་ཆུང་མ་སི་ཐི་ལེ་ཁི་ལན་ཏི་
ལ་དུང་བ་བྱུང་བར་དོགས་པ་སྐྱེས། དེའི་རྒྱུ་རྐྱེན་ནི་ཁོས་དོན་དག་རྣམས་གཏན་ནས་ཐག་
གཅོད་ལེགས་པོ་བྱེད་མི་ཤེས་པ་དེ་རེད། དེ་ནི་ཕལ་ཆེར་མོར་ཁོང་ཁྲོ་བསླངས་པས་རེད།
ཡིན་ནའང་། ཁོའི་ཆུང་མས་ཁོ་ལ་ཁོང་ཁྲོ་བསླང་ཆེད་བསམ་བཞིན་དུ་ཐབས་ཤེས་བཏོན་
ཏེ་ཁོའི་དོགས་པ་ཇེ་དྲག་ཏུ་བཏང་བ་ཡིན་ནོ་སྙམ་འོངས།
“ང་ལ་ཉོན་དང་།” བདག་གིས་ཁོ་ལ་བཤད་རྒྱུར། “འུ་གཉིས་ཁྱོད་ཀྱི་རི་མོ་ཁང་
དུ་འགྲོ། གལ་སྲིད་ཁྱོད་རང་ཉིད་ཀྱིས་དོན་དག་བྱས་ཉེས་བཟོས་པ་ཡིན་ན་རང་ཉེས་རང་
གིས་ཁས་ལོངས། ངས་བསམ་ན་ཁྱོད་ཀྱི་ཆུང་མ་ནི་འཁོན་འཛིན་ཅན་ཞིག་མིན་ཚོད་
འདུག་སྙམ།”
“ང་རི་མོ་ཁང་དུ་འགྲོ་སྲོལ་ག་ལ་ཡོད་དམ།” ཁོ་རང་ཤུགས་ཟད་དེ་བཤད་རྒྱུར།“ཁོ་
ཚོ་དེ་ན་ཡོད། ངས་ཁང་པ་ཁོ་ཚོར་བྱིན་ཟིན།”
“དེ་ལྟར་བཤད་ན། ཁྱོད་ཀྱི་ཆུང་མ་ཁྱོད་དང་ཁ་གྱེས་པ་མ་ཡིན་པར། ཁྱོད་རང་མོར་
གྱེས་པ་རེད། "
“གནམ་རྒན་མའི་ཁ་ངོར་ཅིག་གཟིགས། འདི་ལྟ་བུའི་སྐད་ཆ་མི་བཤད་པར་མཁྱེན།”
བདག་སྔར་བཞིན་ཁོའི་སྐད་ཆར་བདེན་པར་མི་རློམ། ཁོས་བཤད་པའི་དོན་དག་འདི་
ལ་བདག་ཡིད་ཆེས་ཅུང་ཙམ་ཡང་བྱེད་དཀའ། ཡིན་ནའང་ཁོའི་སྡུག་བསྔལ་ནི་བདེན་པ་
བདེན་ཐུབ་རེད།
“རེད། ཁྱོད་རང་འདིར་ཡོང་དོན་ནི་ང་ལ་དོན་དག་འདི་བཤད་བསམ་པ་རེད། དེས
ན་ཁྱོད་ཀྱིས་དོན་དག་འདིའི་མགོ་མཇུག་བར་གསུམ་ང་ལ་ཅིག་ཤོད་དང་།”
“དེ་རིང་ཕྱི་དྲོའི་དོན་དག་དེར་ངས་དངོས་གནས་བཟོད་བསྲན་བྱེད་མི་ཐུབ། ང་
རང་སི་ཐི་ལེ་ཁི་ལན་ཏིའི་གམ་དུ་བཅར་ཏེ། ཁོ་ལ་བཤད་རྒྱུར། ངས་བལྟས་ན་ཁྱོད་ཀྱི་ལུས་
པོ་གཞི་ནས་བདེ་ཐང་དུ་སོང་འདུག་པས། ཕྱིར་རང་གི་སྡོད་གནས་སུ་སོང་ཆོག ངས་རང་
གི་རི་མོ་ཁང་སྤྱོད་རྒྱུ་ཡིན་ཞེས་བཤད།"
“སི་ཐི་ལེ་ཁི་ལན་ཏི་ལ་ད་གཟོད་གསལ་བོ་བྱས་ཏེ་བཤད་དགོས།” བདག་གིས་
བཤད། “ཁོས་ཇི་ལྟར་བཤད་བྱུང་ངམ།”
“ཁོ་རང་བགད་བྱུང་། ཁོ་རང་དགོད་པའི་སྐབས་སུ་རྣམ་འགྱུར་ག་འདྲ་ཞིག་ཡིན་
པ་དེ་ཁྱོད་ཀྱིས་ཤེས་སྲིད། གཞན་གྱིས་བལྟས་ན་ཁོ་ལ་དགོད་ཁ་འཆོར་དགོས་པའི་དོན་
དག་ཅིག་ཡོད་མི་འདུག་མོད། ཡིན་ནའང་། ཁྱོད་རང་བླུན་པོ་ཞིག་གི་སར་བཞག་སྟེ་ཁྲེལ་
དགོད་བྱས་པ་རེད། ཁོས་བཤད་རྒྱུར། ཁོ་རང་མྱུར་དུ་འགྲོ་ཟེར། བཤད་ཞོར་དུ་ཅ་ལག་བསྡུ་
གསོག་བྱེད་མགོ་བརྩམས། ཁྱོད་ཀྱིས་དང་ཐོག་ངས་ཁོའི་སྡོད་གནས་ནས་ཁོ་ལ་བཀོལ་སྤྱོད་
ཆེ་བར་བསམ་པའི་ཅ་ལག་སྐོར་ཞིག་ཁྱེར་ཡོང་བ་དེ་དྲན་ནམ། ཁོས་དེ་པའོ་ལང་ཧྲི་ལ་
ཤོག་ཐར་གཅིག་དང་ཐག་པ་གཅིག་བཙལ་དུ་བཅུག་སྟེ་ཐུམ་རྒྱག་རྒྱུར་གྲ་སྒྲིག་བྱེད།”
ཧྲི་ཐི་ལུའེ་ཧྥུས་བཤད་མཚམས་བཞག་སྟེ་དབུགས་འཚུབ་བྱུང་། བདག་གིས་ཁོ་རང་
བརྒྱལ་སོང་སྙམ་པ་བྱུང་། འདི་ནི་མ་གཞི་ནས་བདག་གིས་ཁོ་ལ་བཤད་དུ་བཅུག་པའི་
གཏམ་རྒྱུད་དེ་མིན།
“མོའི་ངོ་མདངས་སྐྱ་མདོག་ཏུ་གྱུར་སོང་། ཡིན་ནའང་། ཤོག་ཐར་དང་ཐག་པ་ཁྱེར་
འོངས། སི་ཐི་ལེ་ཁི་ལན་ཏིས་སྐད་ཆ་ཚིག་གཅིག་ཀྱང་མི་བཤད། ཁོས་ཕྱོགས་གཅིག་
ནས་ཅ་དངོས་ལ་ཐུམ་རྒྱག་པ་དང་ཕྱོགས་གཅིག་ནས་ཁ་ཤུ་རྒྱག ངེད་གཉིས་ནི་མི་སར་
ཕར་ཞོག་ཁྱི་སར་ཡང་མི་འཇོག ཁོའི་མིག་ལས་འཕྱ་སྨོད་ཀྱི་འཛུམ་མདངས་ཤིག་མངོན།
བདག་གི་སེམས་པ་ནི་རྡོ་ཕ་བོང་ཞིག་གིས་མནན་པ་ཇི་བཞིན་ལྗིད་ཏིག་གེར་གྱུར། བདག་
གི་སེམས་སུ་དོན་དག་ཅི་ཞིག་འབྱུང་བར་སེམས་ཁྲལ་སྐྱེས་བྱུང་བས། ད་གིན་ཁོ་རང་ཕྱི་
ལ་བསྐྲོད་པར་ཐལ་བའི་སྐད་ཆ་དེར་གནོང་འགྱོད་ཆེན་པོ་སྐྱེས། ཁོས་ཡར་མར་ལ་བལྟས་
ཏེ་རང་གི་ཞྭ་མོ་བཙལ། སྐབས་འདིར་པའོ་ལང་ཧྲིས་ཁ་གྲག་བྱུང་།”
“ང་དང་སི་ཐི་ལེ་ཁི་ལན་ཏི་མཉམ་དུ་འགྲོ། ཏི་ཨེར་ཁེ་ལགས།” མོས་བཤད་རྒྱུར།
‘ངས་ཁྱོད་དང་ལྷན་དུ་འཚོ་བ་རོལ་ཐབས་མི་འདུག” ཟེར།
“ངས་ཅི་ཞིག་བཤད་འདོད་ཀྱང་། ཁ་ནས་སྐད་ཆ་ཚིག་གཅིག་ཀྱང་འཁྱོངས་མ་ཐུབ།
སི་ཐི་ལེ་ཁི་ལན་ཏིས་ཀྱང་ཅི་ཡང་མི་བཤད། ཁོས་མུ་མཐུད་དུ་ཁ་ཤུ་རྒྱག་བཞིན་འདུག ཧ་
ལམ་འདི་དག་ཐམས་ཅད་ཁོ་དང་འབྲེལ་བ་སྤུ་ཙམ་ཡང་མེད་པ་དང་འདྲ།”
ཧྲི་ཐི་ལུའེ་ཧྥུས་ཡང་བསྐྱར་བཤད་མཚམས་བཞག་པ་དང་། གདོང་གི་རྔུལ་ཆུ་འབྱིད་
མགོ་བརྩམས། ང་ཁ་རོག་གེར་བསྡད། ང་རང་ད་སྐབས་ཁོའི་གཏམ་ལ་ཡིད་ཆེས་སོང་། ང་
རང་ཧ་ལས་སོང་། ཡིན་ནའང་། ངས་སྔར་བཞིན་དེ་ལ་གོ་བ་ཟབ་མོ་ཞིག་ལེན་མི་ཐུབ།
སྐབས་འདིར་ཁོའི་གདོང་ཡོངས་སུ་མཆི་མས་ཁེངས་ཤིང་། ངག་འདར་འདར་ངང་
བདག་ལ་བཤད་རྒྱུར། ཁོ་རང་མོའི་གམ་དུ་ཇི་ལྟར་སོང་ཚུལ་དང་། མོ་ཇི་ལྟར་པང་ལ་པང་
འདོད་ཚུལ། མོ་ཁོ་ལ་ཇི་ལྟར་གཞའ་སྟེ་རེག་ཏུ་མ་བཅུག་ཚུལ། ཁོས་མོར་རང་དང་ཁ་མི་
འབྲལ་བའི་ཞུ་བ་བྱས་ཚུལ། རང་ཉིད་མོར་ཇི་འདྲའི་དུང་བ་ཟབ་མོ་ཡོད་ཚུལ་དང་། མོའི་
ཆེད་དུ་ཁོས་བརྩེ་སེམས་ཇི་འདྲའི་རྣལ་མ་ཞིག་འཆང་ཡོད་པ་དྲན་དགོས་ཚུལ། ཁོ་དང་
མོ་གཉིས་ཀྱི་བདེ་སྐྱིད་ཀྱི་འཚོ་བ་གླེང་ཚུལ། ཁོ་རང་མོའི་སྟེང་ལ་ཁོང་ཁྲོ་ཏོག་ཙམ་ཡང་མི་
ལངས་ཚུལ། ཁོས་ཐ་ན་ལེ་བདའ་ཙམ་ཡང་མི་བྱེད་པའི་ཚུལ་རྣམས་རེ་རེ་བཞིན་སྨྲས་བྱུང་།
“ཁྱོད་ཀྱིས་ང་ལྷིང་ལྷིང་འཇགས་འཇགས་ཀྱི་ངང་ནས་འགྲོ་རུ་ཆུགས། ཏི་ཨེར་ཁེ་
ལགས།” མཇུག་མཐར་མོས་བཤད་རྒྱུར། “ང་རང་སི་ཐི་ལེ་ཁི་ལན་ཏི་ལ་དུང་བ་ཡོད་པ་
ཁྱོད་ཀྱིས་མི་ཤེས་སམ། ཁོ་རང་ས་གང་དུ་ཕྱིན་ན་ང་ཡང་ཁོ་དང་མཉམ་དུ་གནས་དེ་རུ་
འགྲོ་ངེས་ཡིན།
“ཡིན་ནའང་། ཁྱོད་ཀྱིས་ཅིས་ཀྱང་ཤེས་དགོས་པ་ནི་ཁོས་ཁྱོད་ལ་ནམ་ཡང་བདེ་
སྐྱིད་སྟེར་མི་སྲིད། ཁྱོད་རང་གིས་རང་ཉིད་བསམ་སྟེ་མི་འགྲོ་བར་བྱ། ཁྱོད་ལ་ཕྱི་ནས་
མཇུག་འབྲས་ཇི་འདྲ་ཞིག་འབྱུང་ངེས་པ་ཁྱོད་ཀྱིས་མི་ཤེས།'
“འདི་ནི་ཁྱོད་ཀྱི་ནོར་འཁྲུལ་རེད། ཁྱོད་ཀྱིས་ཨུ་ཚུགས་མཐའ་འཁྱོལ་བྱས་ཏེ་ཁོ་རང་
ཁྱིམ་དུ་བསུས་པས་ལན་པ་རེད།”
ཧྲི་ཐི་ལུའེ་ཧྥུའི་ཁ་ལོ་ཕྱིར་སི་ཐི་ལེ་ཁི་ལན་ཏིའི་ཕྱོགས་སུ་འཁོར།
“མོ་ལ་སྙིང་རྗེ་རེ་སྒོམས་ཡ།” ཁོས་ཞུ་བ་བྱེད་བཞིན་ན་རེ། “ཁྱོད་ཀྱིས་མོར་བྱ་སྤྱོད་
འདི་འདྲ་སྤེལ་དུ་འཇུག་མི་རུང་།”
“མོས་ག་འདྲ་བྱེད་འདོད་ན་དེ་འདྲ་བྱས་ཆོག” སི་ཐི་ལེ་ཁི་ལན་ཏིས་བཤད་རྒྱུར།
“མོ་ངའི་རྗེས་ལ་ཤོག་ཅེས་ངས་གཏན་ནས་ཨུ་ཚུགས་བྱས་མ་མྱོང་།”
ངས་སེམས་ཐག་བཅད་ཟིན།” མོས་སྐད་ཆ་མཁྲེགས་པོ་དེ་སྨྲས།
སི་ཐི་ལེ་ཁི་ལན་ཏིའི་འདི་ལྟའི་གཞན་ལ་གནོད་པའི་སྣང་མེད་ལྷིང་འཇགས་ཀྱི་
སྤྱོད་སྟངས་འདིར་ཧྲི་ཐི་ལུའེ་ཧྥུས་གཞི་ནས་བཟོད་བསྲན་བྱེད་ཐབས་བྲལ། ཁོ་རང་ཁྲོས་
ཐེངས་གཅིག་གིས་ཁོ་ལ་ཧམ་སྙོབ་ཅིག་བྱས་པ་སྟེ། ཁོ་རང་ཉིད་ཀྱིས་ཀྱང་ཅི་ཞིག་བྱེད་
པ་མ་ཤེས་པར་དེ་མ་ཐག་སི་ཐི་ལེ་ཁི་ལན་ཏིའི་སྟེང་དུ་མཆོངས། སི་ཐི་ལེ་ཁི་ལན་ཏི་
ལ་བསམ་དབང་དྲན་དབང་མེད་པས་རྟབ་རྟབ་པོར་གྱུར་ཅིང་། དངངས་སྐྲག་ཅིག་དང་
མཉམ་དུ་ཁྱར་ཁྱོར་ངང་གོམ་གང་ཕྱིར་བཀྱེད་མོད། གང་ལྟར་ཁོའི་ནད་གཞི་དྲག་མ་ཐག་
ཙམ་ཡིན་ཡང་། ད་དུང་ཧྲི་ཐི་ལུའེ་ཧྥུ་དང་བསྡུར་ན་ཁོ་ལ་སྟོབས་ཤུགས་ཆེ། སྐར་ཆ་གང་
ཙམ་ཡང་མ་འགྱངས་པར། ཧྲི་ཐི་ལུའེ་ཧྥུ་ནི་ཅི་ཡིན་འདི་ཡིན་མ་ཤེས་པའི་ངང་ནས་ས་ལ་
བསྙལ་འདུག
“ཁྱི་སྐྲག་ཁྱོད།” སི་ཐི་ལེ་ཁི་ལན་ཏིས་སྡིགས་མོ་ཞིག་བྱས་བྱུང༌།
ཧྲི་ཐི་ལུའེ་ཧྥུ་འཕག་འཚག་ཅིག་བྱས་ཏེ་ཡར་ལངས། ཁོས་རང་གི་ཆུང་མ་འགུལ་
ཙམ་ཡང་མི་བྱེད་པར་ཁོའི་འཁྲིས་སུ་འགྲེངས་ཡོད་པ་ཤེས། མོའི་སྔུན་ནས་འདི་འདྲའི་
སྐྱུགས་བྲོ་བའི་དོན་དག་ཅིག་བྱུང་བ་དེར་ཁོ་རང་ཁ་སྐྱེངས་སོང་། ཁོ་དང་སི་ཐི་ལེ་ཁི་ལན
ཏི་གཉིས་རྐྱ་འཛིང་བྱེད་པའི་སྐབས་སུ་ཁོའི་མིག་ཤེལ་སར་ལྷུང་སོང་། རེ་ཞིག་ལ་ས་གང་
ཞིག་ཏུ་ལྷུང་བའང་ཁོས་མཐོང་མ་བྱུང་། པའོ་ལང་ཧྲིས་གང་ཞིག་ནས་བླངས་ཤིང་། སྐད་ཆ་
ཚིག་གཅིག་ཀྱང་མི་སྨྲ་བར་ཁོའི་ལག་ཏུ་བཞག ཁོས་གློ་བུར་དུ་རང་ཉིད་ལ་བཀྲ་མི་ཤིས་
པའི་དོན་དག་དེ་བྱུང་བ་ཚོར་བྱུང་། ཁོས་རང་ཉིད་ཀྱིས་དེ་ལྟའི་ངོ་ཚ་ཞིག་ཉོས་པ་ཤེས་
ནའང་། ཁོ་རང་སྔར་བཞིན་ཡེ་ཡེ་ཞེས་ངུས་བྱུང་། ཁོས་ལག་ཁྱིམ་གྱིས་རང་གི་གདོང་བ་
བཀབ། ཁོ་དང་མོ་གཉིས་ཀྱིས་སྐད་ཆ་ཚིག་གཅིག་ཀྱང་མི་བཤད་པར་ཁོ་ལ་ཅེར། ཐ་ན་
ལོགས་སུ་འགྲེངས་པའི་རྐང་པ་དེ་ཡང་སྣུར་ཙམ་མི་བྱེད།
“ཨ། ངའི་སྙིང་ཉེ་ལགས།” མཇུག་མཐར་ཁོས་ངག་འདར་བཞིན་བཤད་རྒྱུར། “ཁྱོད་
ནི་ཇི་འདྲའི་གདུག་རྩུབ་ཆེ་བ་ཞིག་རེད་ཨང་།”
“ང་ལའང་བྱ་ཐབས་བྲལ་འདུག ཏི་ཨེར་ཁེ་ལགས།” མོས་ལན་བཏབ།
“ངས་ཁྱོད་ལ་གུས་བཀུར་བྱས་ཡོད། འཇིག་རྟེན་གྱི་བུད་མེད་སུ་ཞིག་ལའང་འདི་ལྟ་
བུའི་གུས་བཀུར་ཐོབ་མེད། གལ་སྲིད་ངས་ཁྱོད་རང་མི་དགའ་བའི་བྱ་བ་གང་དང་ཅི་ཞིག་
བྱས་ཡོད་ན། ཁྱོད་ཀྱིས་ང་ལ་མི་བཤད་དོན་ཅི་ཡིན་ནམ། གལ་སྲིད་ཁྱོད་ཀྱིས་ང་ལ་བཤད་
ན། ངས་ཅིས་ཀྱང་བཅོས་བསྒྱུར་བྱ་ངེས་ཡིན། ཁྱོད་ཀྱི་ཆེད་དུ། ངས་བསྒྲུབ་དགོས་པ་ཐམས་
ཅད་བསྒྲུབས་ཟིན།”
མོས་ལན་ཅི་ཡང་མ་བཏབ། མོའི་གདོང་ལ་འགྱུར་ལྡོག་གི་རྣམ་པ་ཅི་ཡང་མེད། ཁོས་
མོ་ལ་སྙིང་རླུང་སློང་བ་ལས་མ་འདས་པ་ཤེས་བྱུང་། མོས་སྟོད་ལྭ་གྱོན། ཞྭ་མོ་གོན་ཏེ་སྒོ་ཁའི་
ཕྱོགས་སུ་བསྐྱོད། ད་ནས་སྐར་ཆ་གཅིག་ཙམ་གྱི་རྗེས་སུ་མོ་གཏན་དུ་མཐོང་མི་ཐུབ་པ་ཁོས་
གསལ་བོར་རྟོགས་པས། མྱུར་དུ་མོའི་མདུན་དུ་ཕྱིན་ཏེ་པུས་མོ་གཉིས་སར་བཙུགས། མོའི་
ལག་པ་གཉིས་ནས་བཟུང་། ཁོས་ངོ་ཚ་ཟེར་བ་དངོས་གནས་བསམ་མི་ཐུབ།
“ཨ། མ་འགྲོ་ཡ། སྙིང་ཉེ་ལགས། ཁྱོད་མེད་ཚེ་ང་རང་འཚོ་ཐབས་བྲལ། ངས་རང་
ལྕེབ་རྒྱག་སྲིད། གལ་སྲིད་ངས་ཁྱོད་ལ་ཕོག་ཐུག་འདྲ་བཏང་ཡོད་ཚེ། ཁྱེད་ཀྱིས་གུ་ཡངས་
གནང་བར་མཁྱེན། ང་ལ་གོ་སྐབས་ཐེངས་ཤིག་གནང་རོགས། ངས་དེ་བས་ཧུར་བརྩོན་
བྱས་ཏེ་ཁྱོད་ལ་བདེ་སྐྱིད་བསྐྲུན་ངེས་ཡིན།”
“ཡར་ལོངས། ཏི་ཨེར་ཁེ་ལགས། ཁྱོད་ཀྱིས་དངོས་གནས་ངོ་ཚ་ཆེན་པོ་ཞིག་
ཉོས་ཟིན།”
ཁོ་རང་འདར་འདར་ཁྱར་ཁྱོར་ངང་ཡར་ལངས་བྱུང་མོད། ཡིན་ནའང་སྔར་བཞིན་མོ་
བཟུང་སྟེ་འགྲོ་རུ་མ་བཅུག
“ཁྱོད་གང་དུ་འགྲོའམ།” ཁོས་བྲེལ་མ་འཚུབ་ཀྱིས་དྲིས་བྱུང་། “སི་ཐི་ལེ་ཁི་ལན་ཏི་
ས་ཆ་ཇི་འདྲ་ཞིག་ཏུ་བསྡད་ཡོད་པ་ཁྱོད་ཀྱིས་ཤེས་སམ། ས་དེ་རུ་ཁྱོད་རང་འཚོ་ཐབས་མི་
འདུག ཧ་ཅང་འཇིགས་སུ་རུང་བ་ཞིག་ཡིན།”
“གལ་སྲིད་ང་རང་ཉིད་ཀྱིས་ཀྱང་སྣང་དོགས་མི་བྱེད་ན། ཁྱོད་ལ་འབྲེལ་བ་ཅི་ཞིག་
ཡོད་དམ།”
“ཁྱོད་ཀྱིས་ཨེན་ཙམ་ལ་སྒུགས་དང་། ང་ལ་སྐད་ཆ་བཤད་ཚར་དུ་ཆུགས། གང་ལྟར་
བྱ་བ་འདི་ཙམ་ཞིག་ཁྱོད་ཀྱིས་ང་ལ་བསྒྲུབ་ཏུ་འཇུག་པའི་གུ་ཡངས་གནང་ངེས་ཡིན།”
“དེ་ལ་དགེ་མཚན་ཅི་ཞིག་ཡོད་དམ། ངས་གཞི་ནས་སེམས་ཐག་བཅད་ཟིན། ཁྱོད་
ཀྱིས་ཅི་ཞིག་བཤད་ཀྱང་ངའི་བསམ་ཚུལ་བསྒྱུར་མི་སྲིད།”
ཁོས་དབུགས་ཤིག་རྔུབ་ཅིང་། ལག་ཡས་བྲང་ཁ་མནན་བྱུང་། དེ་ནི་རང་གི་སྙིང་གི་
འཕར་རྒྱུན་མགྱོགས་དྲགས་ཏེ་བཟོད་བསྲན་བྱེད་མ་ཐུབ་པ་རེད།
“ངས་ཁྱོད་ཀྱིས་བསམ་ཚུལ་བསྒྱུར་ཟེར་བ་མིན། ཁྱོད་ཀྱིས་ངའི་སྐད་ཆ་འདི་དག་
ལ་ཅིག་ཉོན། འདི་ནི་ངས་ཁྱོད་ལ་བཏོན་པའི་ཆེས་མཐའ་མཇུག་གི་རེ་བ་ཉག་ཅིག་ཡིན།
ཁས་ལེན་གནང་རོགས་ཞུ།”
མོས་བགྲོད་མཚམས་བཞག མོའི་བསམ་གཞིག་གི་མིག་ཟུང་གིས་ཁོ་ལ་ལྟ་ཞིབ་ཐེངས་
ཤིག་བྱས། ད་ལྟའི་དུས་ཀྱི་མོའི་མིག་མདངས་ནི་དེ་འདྲའི་བརྩེ་མདངས་དང་བྲལ་བ་ཞིག་
རེད། མོ་ཕྱིར་རི་མོ་ཁང་དུ་སོང་སྟེ་སྒྲོག་ཙེ་དེའི་སྟེང་དུ་གཅིག་བསྙེས་ཏེ་ན་རེ།
"ཤོད" ཟེར།
ཧྲི་ཐི་ལུའེ་ཧྥུས་དཀའ་ལས་ཆེན་པོ་ཞིག་བརྒྱབ་པས་ད་གཟོད་རང་ཉིད་ལྷོད་ལ་འབབ་
ཐུབ་ཙམ་བྱུང་།
“ ཁྱོད་ཀྱིས་ངེས་པར་དུ་འདང་ཞིབ་མོ་ཞིག་རྒྱོབས། ཁྱོད་ཀྱིས་རླུང་ལ་བརྟེན་ཏེ་འཚོ་
བ་རོལ་ག་ལ་ཐུབ། ཁྱོད་ཀྱིས་ཤེས་གསལ་ལྟར། ད་ལྟ་སི་ཐི་ལེ་ཁི་ལན་ཏིའི་ལག་ཏུ་དངུལ་
སྐར་གང་ཡང་མེད།”
“ངས་ཤེས་ཡོད།”
“ཁྱོད་ལ་ཟ་རྒྱུ་ཟེར་ན་ཟ་རྒྱུ་མེད། འཐུང་རྒྱུ་ཟེར་ན་འཐུང་རྒྱུ་མེད་པས། དཀའ་སྡུག་
ཁོ་ན་མྱོང་དགོས། ཁྱོད་ཀྱིས་ཁོ་རང་དུས་ཡུན་རིང་པོ་ཞིག་འགྱངས་པས་མ་གཏོགས་ལུས་
པོ་སླར་གསོ་མ་བྱུང་བའི་རྒྱུ་མཚན་ཤེས་སམ། ཁོས་རྒྱུན་དུ་ལྟོགས་མ་སྐོམ་གྱི་འཚོ་བ་རོལ་
བཞིན་ཡོད།”
“ངས་དངུལ་བཙལ་ཏེ་ཁོ་རང་སྙོར་ཆོག”
“ཇི་ལྟར་བཙལ་ལམ།”
“ངས་ཀྱང་མི་ཤེས། ཐབས་ལམ་ཞིག་རྙེད་ཁོ་ཐག་ཡིན།”
ཤིན་ཏུ་འཇིགས་སུ་རུང་བའི་འཆར་སྣང་ཞིག་གིས་ཧོ་ལན་གྱི་རི་མོ་པ་འདིའི་སེམས་
པ་ཧ་ལས་སུ་བཅུག་བྱུང་བས། ཁོ་རང་གྲང་འདར་ཞིག་བརྒྱབ་བྱུང་།
“ངས་བལྟས་ན་ཁྱོད་རང་དངོས་གནས་སྨྱོས་འདུག ཅི་ཞིག་གིས་ཁྱོད་རང་མགོ་
རྨོངས་སུ་བཅུག་པ་ངས་ཤེས་མ་བྱུང་།”
མོས་ཕྲག་པ་གཟེང་གཟེང་ཙམ་བྱས།
“ད་ལྟ་ང་སོང་ཆོག་གམ།”
“ད་སྐར་ཆ་གཅིག་ལ་སྒུགས།”
ཁོ་རང་ཤིན་ཏུ་ཐང་ཆད་པའི་ཉམས་ཀྱིས་རང་གི་རི་མོ་ཁང་ལ་ཞིབ་གཟིགས་ཐེངས་
ཤིག་བྱས། ཁོ་རང་རི་མོ་ཁང་འདི་ལ་དུང་བ་ཟབ་མོ་ཡོད། མོ་ཡོད་པའི་རྐྱེན་གྱིས་ཁང་པ་འདི་
ནི་དེ་འདྲའི་མཛེས་ཤིང་སྡུག་ལ་ཁྱིམ་ཚང་གི་དྲོད་རླངས་སྟུག་པོས་ཀུན་ནས་ཁེངས་ཡོད།
ཁོས་མིག་ཟུང་བཙུམས་ཏེ་དུས་ཡུན་ཙམ་འགྱངས་རྗེས། ཁོའི་མིག་འོད་མོའི་སྟེང་དུ་ཡུན་
རིང་ཙམ་ལ་འཁྱུགས། དེ་ནི་ཕལ་ཆེར་མོའི་སྣང་བརྙན་དུས་གཏན་དུ་ཁོའི་སེམས་སུ་ཡལ་
མེད་དུ་ཕབ་འདོད་པ་དང་མཚུངས། ཁོ་རང་ཡར་ལངས་ཏེ་ཞྭ་མོ་ལག་ཏུ་བླངས།
“མིན། ང་འགྲོ།”
“ཁྱོད།”
མོ་གཅིག་དངངས་བྱུང་། མོས་ཁོས་ཅི་ཞིག་བཤད་ཀྱིན་ཡོད་པ་ཧ་མ་གོ
“ཁྱོད་ཀྱིས་རྫོབ་རོ་ཆགས་པའི་ཁང་པ་དེ་འདྲ་ཞིག་ཏུ་འཚོ་བ་རོལ་པ་ཡིད་ལ་དྲན་
ཚེ། ངས་དངོས་གནས་བཟོད་བསྲན་བྱེད་མི་ཐུབ། ཇི་ལྟར་བཤད་ཀྱང་། གནས་འདི་ནི་ཁྱོད་
ཀྱི་ཁྱིམ་ཡིན་ལ། ང་ཡི་ཁྱིམ་ཡང་ཡིན། ཁྱོད་ཀྱིས་འདི་ནས་འཚོ་བ་རོལ་ན་བདེ་སྐྱིད་ཙམ་
ཡོད། མ་མཐའ་ཡང་ཁྱོད་ཀྱིས་འཇིགས་སུ་རུང་བའི་རྣམ་སྨིན་དེ་མྱང་མི་དགོས།”
ཁོ་རང་དངུལ་ཉར་སའི་འཐེན་སྒམ་གྱི་སྔུན་དུ་སོང་སྟེ། འཐེན་སྒམ་ནས་དངུལ་
འགའ་བཏོན་བྱུང་།
“ངས་རང་གི་དངུལ་ཉུང་ཙམ་འདིའི་ཕྱེད་ཀ་ཁྱེད་ལ་སྟེར།”
ཁོས་དངུལ་སྒྲོག་ཙེའི་སྟེང་དུ་བཞག སི་ཐི་ལེ་ཁི་ལན་ཏི་དང་ཁོའི་ཆུང་མ་གཉིས་
ཀྱིས་ཅི་ཡང་མི་བཤད།
སྐབས་དེར་ཁོས་ཡང་བསྐྱར་དོན་དག་ཅིག་ཡིད་ལ་དྲན་བྱུང་།
“ཁྱོད་ཀྱིས་ངའི་ལྭ་བ་དག་སྒྲིག་ཅིག་བྱས་ཆོག་གམ། དག་སྒྲིག་བྱས་རྗེས་སྒོ་སྲུང་
གི་ཁང་པར་ཞོག་དང་། སང་ཉིན་ང་ལེན་དུ་ཡོང་།” ཁོ་རང་ངུ་དགོད་ཅིག་བྱས་ཏེ་ན་རེ།
“བདེ་མོ་བྱོས། སྙིང་ཉེ་ལགས། འདས་པའི་ལོ་ཟླའི་ནང་ཁྱོད་ཀྱིས་ང་ལ་བདེ་སྐྱིད་མང་པོ་
ཞིག་བྱིན་པས། ངས་ཁྱོད་ལ་ཐུགས་རྗེ་ཆེ་ཞུ།”
ཁོ་རང་སྒོ་ཕྱིར་སོང་། འགྲོ་ཞོར་དུ་སྒོ་གཏན་བྱུང༌། རྟོག་བཏགས་ཤིག་བྱས་ན། སྐབས་
དེར་སི་ཐི་ལེ་ཁི་ལན་ཏིས་རང་གི་ཞྭ་མོ་སྒྲོག་ཙེའི་སྟེང་གཅིག་གཡུགས་ཤིང་། མར་ཙོག་སྟེ་
ཐ་མག་ཅིག་རྔུབ་མགོ་བརྩམས།

ཉེར་དགུ་པ།

བདག་གིས་སྐད་ཆ་ཅི་ཡང་མ་བཤད་པར་ཧྲི་ཐི་ལུའེ་ཧྥུས་བདག་ལ་བཤད་པའི་དོན་
དག་དེར་བསམ་གཞིགས་བཏང་། ཁོའི་ཉམ་ཆུང་གི་བྱ་སྤྱོད་འདི་བདག་གིས་ཅིས་ཀྱང་དང་
ལེན་བྱེད་མི་ཐུབ་ལ། ཁོས་ཀྱང་བདག་གི་བྱེད་སྟངས་འདི་འགྲིག་འདུག་བསམ་གྱིན་མེད་
པ་གསལ་བོར་རྟོགས་ཐུབ།
“ངས་ཤེས་པ་ནང་བཞིན་ཁྱོད་ཀྱིས་ཀྱང་སི་ཐི་ལེ་ཁི་ལན་ཏིས་འཚོ་བ་ཅི་ལྟ་བུ་ཞིག་
རོལ་བཞིན་ཡོད་པ་གསལ་བོར་ཤེས་སྲིད།” ཁོས་ངག་འདར་བཞིན་དུ། “ངས་མོར་དེ་ལྟ་
བུའི་ཁོར་ཡུག་ནས་འཚོ་བ་རོལ་དུ་འཇུག་མི་སྲིད་དེ། དངོས་གནས་འཇུག་མི་སྲིད།”
“འདི་ནི་ཁྱོད་ཀྱི་དོན་དག་རེད།” བདག་གིས་སྨྲས།
“གལ་སྲིད་ཁྱོད་དོན་དག་འདི་འདྲ་ལ་འཕྲད་ཚེ། ཁྱོད་ཀྱིས་ཇི་ལྟར་བསྒྲུབ་ངེས་ཡིན་
ནམ།” ཁོས་དེ་ལྟར་དྲིས་བྱུང་།
མོས་བལྟས་བལྟས་རིག་རིག་ལ་བསམ་བཞིན་དུ་རང་ལམ་རང་གིས་བདམས་
པ་རེད། གལ་སྲིད་མོས་དཀའ་སྡུག་རེ་མྱང་དགོས་པ་དེའང་རང་སྡུག་རང་གིས་ཉོས་
པ་རེད། "
“ཁྱོད་ཀྱིས་བཤད་པ་དེ་བདེན། ཡིན་ནའང་། ཁྱོད་ཀྱིས་ཤེས་སམ། ཁྱོད་མོ་ལ་དུང་བ་
མེད་པས་རེད།”
“ཁྱོད་ད་དུང་མོ་ལ་དུང་ངམ།”
“ཨ། སྔོན་ཆད་ལས་ཀྱང་ལྷག་ཏུ་དུང་བ་སྐྱེས། སི་ཐི་ལེ་ཁི་ལན་ཏི་ནི་བུད་མེད་ལ་
བདེ་སྐྱིད་སྟེར་ཐུབ་པའི་མི་དེ་རིགས་མིན་པས། དོན་དག་གི་ཡུན་རིང་མི་སྲིད། ངས་ནི་
ནམ་ཡང་མོའི་རེ་བ་སྟོང་ཟད་དུ་གཏོང་མི་སྲིད་པ་མོར་ཤེས་སུ་འཇུག་དགོས།”
“ཁྱོད་ཀྱི་བཤད་ཚུལ་ལྟར་ན། ཁྱོད་ཀྱིས་ད་དུང་མོར་བདག་པོ་རྒྱག་རྒྱུ་ཡིན་ཟེར་བ་
ཡིན་ནམ།”
“དེ་ནི་ང་ལ་མཚོན་ན་ཐེ་ཚོམ་སྤུ་ཙམ་ཡང་མེད། དུས་དེར་མོ་ལ་སྔོན་གྱི་དུས་
སྐབས་ལས་ཀྱང་ང་མཁོ་སྲིད། ཡིན་ནའང་། མོར་སྐྱེ་བོ་གཞན་གྱིས་རྩེད་ཆས་བྱེད་པ་དང་
བརྙས་བཅོས་བྱེད་པ། ལུས་སེམས་ལ་རྨ་ཁ་བཟོ་བ། ལྷག་པར་དུ་མོ་གར་འགྲོ་འདི་འཛུལ་
མེད་དུས་ལ་ཐུག་པ་དེ་ནི་ཇི་འདྲའི་འཇིགས་སུ་རུང་བ་ཞིག་རེད་ཨང་།”
ཧྲི་ཐི་ལུའེ་ཧྥུ་ནི་ཕལ་ཆེར་མོའི་སྟེང་ལ་ཁོང་ཁྲོ་སྤུ་ཙམ་ཡང་ལང་ཀྱིན་མེད་པ་འདྲ།
ཕལ་ཆེར་ང་རང་མི་ཐ་མལ་བ་ཞིག་ཡིན་པའི་རྐྱེན་གྱིས་སམ། གང་ལྟར་ང་ནི་ཁོ་ལྟ་བུ་ལ་
རྒྱ་མེད་པའི་ཚུལ་དེར་ཁོང་ཁྲོ་ལང་། ཁོས་ཕལ་ཆེར་བདག་གི་བསམ་ཚུལ་རྟོགས་བྱུང་བ་
འདྲ་སྟེ། རྒྱུ་མཚན་ནི་ཁོས་འདི་ལྟར་བཤད་བྱུང་།
“ངས་ནི་ང་རང་མོ་ལ་ཇི་ལྟར་དུང་བ་ནང་བཞིན་མོ་ང་ལ་དེ་ལྟར་བརྩེ་དགོས་པའི་
རེ་བ་མེད། དེས་ནི་ང་རང་དགོད་བྲོ་བའི་རྣམ་པ་འཁྲབ་མཁན་ཞིག་ཡིན་པས་སོ། །དེ་
བཞིན་ང་ནི་སྐྱེས་མའི་སེམས་པ་འགུགས་ཐུབ་པའི་སྐྱེས་པ་དེའི་རིགས་ཀྱང་མིན། འདི་ནི་
ངས་སྔ་མོ་ནས་རྟོགས་ཡོད། གལ་སྲིད་མོ་སི་ཐི་ལེ་ཁི་ལན་ཏི་ལ་བརྩེ་དུང་ཆགས་ཟིན་ན།
ངས་མོར་ལེ་བདའ་བྱེད་མི་སྲིད།”
“ངས་ནི་དངོས་གནས་ད་རག་བར་དུ་ཁྱོད་ལྟ་བུ་རང་བཀུར་གྱི་བསམ་པ་མེད་པའི་
མི་ཞིག་མཐོང་མ་མྱོང་།” བདག་གིས་སྨྲས།
“ང་མོ་ལ་དུང་བ་ནི་རང་ཉིད་རང་ལ་གཅེས་པ་ལས་ཀྱང་ལྷག ངས་བསམ་ན། བརྩེ་
དུང་གི་གོ་རིམ་ཁྲོད་དུ་རང་བཀུར་གྱི་ཚད་གཞི་བཞག་ན། དེ་ལ་རྒྱུ་མཚན་གཅིག་ལས་
མེད་དེ། དེ་ནི་དོན་དངོས་སུ་ཁྱོད་རང་ཉིད་ནི་རང་ཉིད་ཁོ་ན་ལ་བརྩེ་བ་ཙམ་ཡིན། ཇི་ལྟར་
བཤད་ཀྱང་། གཉེན་བསྒྲིགས་ཟིན་པའི་སྐྱེས་པ་ཞིག་ཡང་བསྐྱར་བུད་མེད་གཞན་ཞིག་ལ་
བརྩེ་དུང་ཆགས་པ་དེར་ཡ་མཚན་དགོས་དོན་ཅི་ཡང་མེད། ཁོའི་བརྩེ་དུང་གི་ངར་གཞི་
ནས་ཡལ་བ་ན་སླར་ཡང་རང་གི་ཆུང་མའི་གམ་དུ་བཅར་སྲིད་ལ། དེ་བཞིན་མོ་ཡང་ཁོ་
ལ་མཐུན་ཏེ་དེང་མའི་དེ་དང་ཨ་ན་མ་ན་ཡིན། འདི་འདྲའི་དོན་དག་ནི་སུས་ཀྱང་རྒྱུན་
ལྡན་ཞིག་ཏུ་བསམ་བཞིན་ཡོད། གལ་སྲིད་སྐྱེས་པ་ཚོ་འདི་ལྟར་ཡིན་ན། བུད་མེད་ཚོར་
དམིགས་བསལ་གཞན་ཞིག་ཡོད་དགོས་དོན་ཅི་ཞིག་ཡིན་ནམ།”
“ཁྱོད་ཀྱིས་བཤད་པ་གནས་ལུགས་དང་མཐུན། ངས་ཁས་ལེན།” བདག་དགོད་
བཞིན་དུ་བཤད་རྒྱུར། “ཡིན་ནའང་། སྐྱེས་པ་མང་ཤོས་ཤིག་གི་སེམས་ཁམས་ནི་འདི་ལྟར་
མིན་ཏེ། དོན་དག་འདི་ལ་ལྟ་སྟངས་དེ་འདྲ་འཛིན་དགོས་ཟེར་ན་ཁོ་ཚོས་སྒྲུབ་མི་ནུས།”
བདག་དང་ཧྲི་ཐི་ལུའེ་ཧྥུ་གཉིས་ཀྱིས་དེ་ལྟར་ཁ་བརྡ་བྱེད་དུས། བདག་གི་སེམས་སུ་
དོན་དག་འདི་གློ་བུར་དུ་བྱུང་བའི་རྐྱེན་གྱིས་བདག་གིས་འགྲེལ་མི་ཐུབ་པ་མང་པོ་ཞིག་
འདུག་སྙམ། དོན་དག་འདིའི་སྔོན་ལ་ཁོས་གཞི་ནས་ཅི་ཡང་མ་ཤེས་ཞེས་བཤད་ག་ལ་
ཕོད། བདག་གིས་སྔོན་ཆད་པའོ་ལང་ཧྲི•ཧྲི་ཐི་ལེའུ་ཧྥུ་ཡི་ཡ་མཚན་པའི་མིག་མདངས་ཤིག་
མཐོང་བ་ཡིད་ལ་དྲན། དེ་ནི་ཧ་ལམ་མོས་རབ་རིབ་ངང་རང་གི་བརྩེ་དུང་ཚོར་བ་ཡིན་
ཚོད་འདུག དེ་ཡིས་མོ་རང་ཉིད་ལ་དངངས་འདར་ཞིག་རྒྱག་ཏུ་བཅུག་ཡོད།
“དེ་རིང་ཉི་མའི་གོང་རོལ་ལ་ཁྱོད་ཀྱིས་ཁོ་གཉིས་ཀྱི་བར་དུ་དོན་དག་འདྲ་ཡོད་པར་
དོགས་པ་མ་སྐྱེས་སམ།" བདག་གིས་ཁོ་ལ་དྲིས།
ཁོས་བདག་གི་དྲི་བ་ལ་དེ་མ་ཐག་ལན་མ་བཏབ། སྒྲོག་ཙེའི་སྟེང་ན་ཞ་སྨྱུག་ཅིག་ཡོད་
པ་དེ་བླངས་ཏེ་སྣག་ཤོག་སྟེང་མི་མགོ་ཞིག་བྲིས།
“གལ་སྲིད་ངས་དྲིས་པའི་དོན་དག་འདིར་ཁྱོད་རང་མོས་པ་མེད་ན། ཁྱོད་ཀྱིས་ཐད་
ཀར་དུ་ཤོད།” བདག་གིས་བཤད།
“ངས་སེམས་ཀྱི་སྐད་ཆ་ཡོད་ཚད་ཁ་ལ་ཕྱུངས་ན་སེམས་སུ་བདེ་སྣང་ཞིག་འཆར།
ཨེ། གལ་ཏེ་ཁྱོད་ཀྱིས་ངའི་སེམས་སུ་ན་ཟུག་ཇི་འདྲ་ཞིག་ཡོད་པ་རྟོགས་པར་གྱུར་ན་སྐྱིད་
པ་ལ” ཟེར་བཞིན་ལག་གི་ཞ་སྨྱུག་སྒྲོག་ཙེའི་སྟེང་དུ་གཡུགས། “ལོས་ཤེས། ངས་གཟའ་
འཁོར་གཉིས་ཀྱི་ཡར་སྔོན་དུ་ཤེས་ཡོད། མོས་ད་དུང་ཅི་ཡིན་འདི་ཡིན་ཤེས་ཀྱིན་མེད་པའི་
ཡར་སྔོན་དུ་ངས་ཤེས་ཡོད།"
“དེས་ན་ཁྱོད་ཀྱིས་སི་ཐི་ལེ་ཁི་ལན་ཏི་སྒོ་ཕྱིར་མི་སྤྱུགས་པའི་རྒྱུ་མཚན་ཅི་ཡིན་ནམ།”
“ང་དེ་ལ་ཡིད་མ་ཆེས། ངས་འདི་ནི་དཔེ་མི་སྲིད་པ་ཞིག་རེད་སྙམ། རྒྱུ་མཚན་ནི་
མོ་མི་འདི་ལ་ཞེན་པ་གཏིང་ནས་ལོག་ཡོད། དོན་དག་འདི་ལྟ་བུ་ནི་རྩ་བ་ནས་དཔེ་མི་སྲིད།
དོན་དག་འདི་ལ་མི་སུ་ཡིན་ཡང་གཏན་ནས་ཡིད་ཆེས་ཐབས་བྲལ། དང་ཐོག་ངའི་སེམས་
སུ་འདི་ནི་རང་ཉིད་ཕྲག་དོག་ཆེ་བའི་རྐྱེན་ལས་བྱུང་བ་ཡིན་པར་འདོད། ང་ལ་སྔ་མོ་ནས་
བཟུང་ཕྲག་དོག་ཆེན་པོ་ཞིག་ཡོད་པ་ཁྱོད་ཀྱིས་ཤེས་སྲིད་མོད། ཡིན་ནའང་། ངས་རང་ཉིད་
ལ་བློ་སྦྱོང་གང་ལེགས་བྱས་པས། ནང་སེམས་ཀྱི་འགྱུར་བ་དེ་ཕྱི་རུ་གཏན་ནས་མངོན་མི་
སྲིད། མོས་ངོ་ཤེས་པའི་མི་རེ་རེར་ངས་ཕྲག་དོག་བྱེད་ངེས་ཡིན། ཐ་ན་ཁྱོད་ལའང་ངས་
ཕྲག་དོག་བྱེད་སྲིད། ང་མོར་དུང་བ་ནང་བཞིན་མོ་ང་ལ་དེ་འདྲའི་མཛའ་བ་མེད་པ་ངས་
རྟོགས་ཡོད། འདི་ནི་ཆེས་རྒྱུན་ལྡན་ཞིག་མ་ཡིན་ནམ། ཡིན་ནའང་། མོས་ང་ལ་མོར་མཛའ་
བ་མཚོན་ཆོག་པའི་རྗེས་གནང་སྩལ་ཡོད། འདི་ནི་ང་ཡི་བདེ་སྐྱིད་ཅིག་རེད་སྙམ་ཡོད། ང་
རང་མི་འདོད་བཙན་གྱིས་ཁང་བའི་ཕྱི་རུ་སོང་ལ། དེ་རུ་སྡོད་ཐེངས་གཅིག་གིས་དུས་ཡུན་
ཧ་ཅང་རིང་བོ་ཞིག་བགྱངས། དེས་ནི་ཁོ་གཉིས་ཁོ་ན་ཁང་བའི་ནང་སྡོད་དུ་འཇུག་པའི་
ཕྱིར་ཡིན། ངའི་བསམ་པར་ངས་འདི་ལྟར་མོ་ལ་དོགས་པ་བྱས་ན་མོའི་མིག་ནང་གི་ངའི་
གོ་ས་མར་ཆག་འབྱུང་སྲིད་པས་ངས་ནི་རང་གིས་རང་ལ་ཆད་པ་བཅད་པ་ཡིན། འོན་ཀྱང་
ང་རང་ནང་ལ་སླེབས་དུས་ཁོ་ཚོར་ང་དགོས་མེད་དུ་གྱུར་པ་ངས་གཞི་ནས་ཚོར་འོངས།
སི་ཐི་ལེ་ཁི་ལན་ཏི་ལ་ང་དགོས་མཁོ་ཡོད་མེད་དེ་ང་ལ་འབྲེལ་བ་ཅི་ཡང་མེད། ང་རང་
ཁྱིམ་ན་ཡོད་མེད་དེ་ཁོ་ལ་མཚོན་ན་ཁྱད་པར་ཅི་ཡང་མེད། ངས་བཤད་རྒྱུ་ནི་པའོ་ལང་
ཧྲི་ང་དགོས་འདོད་མེད་པ་དེ་རེད། ང་རང་མོའི་གམ་དུ་བཅར་ཏེ་འོ་བྱེད་དུས་མོའི་ལུས་
པོ་ཡོངས་འདར་འོངས། མཐར་ངས་དོན་དག་འདིའི་མཐིལ་གསལ་བོར་རྟོགས་བྱུང་མོད།
ཡིན་ནའང་། ངས་ཅི་ཞིག་བྱེད་དགོས་པ་དངོས་གནས་མི་ཤེས། གལ་སྲིད་ངས་འཁོན་
འཛིང་དྲག་པོ་ཞིག་བྱས་ན་གཞན་གྱི་འཕྱ་སྨོད་བྱེད་ཡུལ་དུ་འགྱུར་འགྲོ་ལ། གལ་སྲིད་ངས་
ཅི་ཡང་མ་ཚོར་མ་ཤེས་པའི་ཚུལ་གྱིས་དོན་དག་གི་འབྱུང་རྐྱེན་མ་བཙལ་ན་དོན་དག་ཀྱང་
རང་བཞིན་གྱིས་ཞི་འཇགས་སུ་འགྱུར་འགྲོ་ངེས་ཡིན། ངས་འཇབ་བུའི་ངང་ཁོ་རང་ཕྱིར་
སྐྲོད་པའི་ཐབས་ཤེས་བསྟེན་ཆོག་པས་ཁོ་དང་འཁོན་འཛིང་བྱེད་དགོས་དོན་མེད། ཤུ། ངའི
སེམས་ཁོང་གི་ན་ཟུག་འདི་ཇི་བཞིན་དུ་ཁྱོད་ལ་བཤད་ཐུབ་ན་ཇི་འདྲའི་སྐྱིད་པ་ལའང་།”
དེར་མཐུད་ནས་ཁོས་སི་ཐི་ལེ་ཁི་ལན་ཏི་གནས་སྤར་དགོས་པའི་ཚུལ་ཡང་བསྐྱར་
ཐེངས་གཅིག་ལ་བཤད་བྱུང་། ཁོས་ཧ་ཅང་སེམས་ཆུང་ནེམ་ཆུང་གི་སྒོ་ནས་གོ་སྐབས་ཤིག་
འཚོལ་བཞིན་ཡོད་ལ། གང་ནུས་ཅི་ཐུབ་ཀྱིས་རང་གི་སྐད་ཆ་བཤད་སྟངས་ཆེས་རྒྱུན་ལྡན་
ཅན་དུ་བཏང་མོད། ཡིན་ནའང་། ཁོས་སྔར་བཞིན་རང་ཉིད་ཀྱི་སེམས་ཁོང་གི་ཁོང་ཁྲོ་
གནོན་མ་ཐུབ། ཁོ་སྐད་འདར་བརྒྱབ་བྱུང་། མ་གཞིར་ཁོས་བྱམས་བརྩེ་དང་རྩེད་མཚར་
འདྲེས་པའི་གཏམ་གྱི་སྦྱོར་བའི་སྒོ་ནས་བསྙད་འདོད་ཀྱང་མཐར་དེ་ལས་ལྡོག་སྟེ་ཁོང་
ཁྲོའི་མེ་ལྕེ་ཞིག་ངག་ནས་མཆེད་བྱུང༌། བསམ་ཡུལ་ལས་འདས་པ་ཞིག་ལ་ཁོའི་གཏམ་གྱི་
མགོ་གླེང་མ་ཐག་སི་ཐི་ལེ་ཁི་ལན་ཏི་ཡིད་འཐད་བྱུང་བ་མ་ཟད། དེ་མ་ཐག་ཅ་དངོས་བསྡུ་
གསོག་བྱས། དེ་བས་ཀྱང་བསམ་ཡུལ་ལས་འདས་པ་ཞིག་ནི། ཁོའི་ཆུང་མ་ཡང་སི་ཐི་ལེ་
ཁི་ལན་ཏི་དང་མཉམ་དུ་འགྲོ་གྲབས་བྱས་བྱུང་། ཁོ་རང་ཧ་ཅང་གནོང་འགྱོད་སྐྱེས་བྱུང་།
མུ་མཐུད་དུ་སེམས་ཀྱི་དགུ་ནས་བཟོད་བསྒོམ་བྱེད་འདོད་ཡོད་པ་ཁོའི་ཉམས་འགྱུར་ལས་
རྟོགས་ནུས། ཁོས་གྱེས་བྲལ་གྱི་སྡུག་བསྔལ་མྱོང་བ་ལས་ཕྲག་དོག་གི་མེ་ལྕེ་ལས་མནར་
གཅོད་མྱངས་པས་དགའ་སྙམ་བྱུང་།
‘ངས་ཁོ་རང་གསོད་རྒྱུ་ཡིན། མཇུག་མཐར་རང་མཚང་གཞན་ལ་བསྟན་སོང་།”
ཁོ་རང་ཡུད་ཙམ་ལ་ཁ་རོག་གེར་བསྡད། མཇུག་མཐར་ཁོས་བཤད་པའི་སྐད་ཆ་དེ་
ནི་བདག་གིས་ཁོའི་སེམས་ཁོང་དུ་ཉར་བའི་སྐད་ཆ་ཡིན་པ་ཤེས་བྱུང་།
“གལ་སྲིད་ངས་ད་དུང་ཉི་མ་ཁ་ཤས་ལ་ངང་སྒུག་བྱས་པ་ཡིན་ན།
ཕལ་ཆེར་དོན་
དག་ཅི་ཡང་བྱུང་མེད་ཚོད་འདུག ང་འདི་ལྟར་ཧོལ་རྒྱུག་བྱེད་སྲོལ་ཞིག་མེད། ཨ། སྙིང་རྗེ་
བའི་བྱིས་པ། ངས་མོ་བཙན་གྱིས་ལམ་འདིར་བརྫངས་སོང་ཨང་།”
བདག་གིས་ཕྲག་པ་གཟེང་གཟེང་ཞིག་བྱས་ཏེ་སྐད་ཆ་ཅི་ཡང་མ་བཤད། བདག་ནི་
པའོ་ལང་ཧྲི•ཧྲི་ཐི་ལུའེ་ཧྥུ་ལ་སྙིང་རྗེ་ཏོག་ཙམ་ཡང་མི་སྐྱེས་མོད། ཡིན་ནའང་། གལ་སྲིད་
བདག་གིས་སྐད་ཆ་ངོ་མ་འདི་ཉམ་ཐག་པའི་ཏི་ཨེར་ཁེ་ལ་བཤད་པའི་དབང་དུ་བཏང་ན།
ཁོའི་སྡུག་བསྔལ་གྱི་མཚོ་མོ་དེ་བས་ཀྱང་ཆེས་ཆེར་རྒྱས་སྲིད་པ་ཤེས་ཐུབ།
དུས་དེར་ཁོ་རང་དངོས་གནས་ཐང་ཆད་འདུག་མོད། ཁོའི་རང་ཁ་ནི་རང་གི་རང་
དབང་ན་མི་འདུག་པས། ཁོའི་ཁ་བརྡ་ལ་རྒྱུན་ཆད་ཟེར་བ་ཞིག་ཡེ་ནས་མི་འདུག སྐབས་
དེར་ཁོས་ཁོ་ཚོ་མི་རེ་རེས་བཤད་པའི་སྐད་ཆ་རྣམས་ཡང་བསྐྱར་ཐེངས་གཅིག་ལ་བཤད་
འོངས། ཁོས་ཡུད་ཙམ་ནས་དོན་དག་དེ་དག་བདག་ལ་བཤད་རྒྱུ་བརྗེད་སོང་ཟེར་བ་དང་།
ཡང་ཡུད་ཙམ་ནས་ཁོས་སྐབས་དེར་བཤད་དགོས་པ་འདི་དང་། བཤད་མི་དགོས་པ་དེ་ཡིན་
འདུག་ཅེས་བདག་ལ་གྲོས་ཁ་འདོན། ཁོས་དོན་དག་འདི་ཕུ་ཐག་གསལ་བོ་ཞིག་མ་ཆོད་
ཅེས་རང་སྡུག་ཆེན་པོ་བྱེད་པ་དང་། དོན་དག་དེ་བསྒྲུབས་པ་ལ་རང་ཉིད་གནོང་འགྱོད་
སྐྱེས་ཤིང་། དོན་དག་དེ་མ་བསྒྲུབ་པ་ལ་རང་ལ་ལེ་བདའ་བྱེད། མུན་ཡུན་གྱིས་རུབ་སོང་།
དེ་དུས་བདག་ཀྱང་ཁོ་རང་ནང་བཞིན་ཐང་ཆད་བྱུང་།
“ད་ལྟ་ཁྱོད་ཀྱིས་ཇི་ལྟར་བྱེད་གྲབས་ཡོད་དམ།” མཇུག་མཐར་བདག་གིས་ཁོ་ལ་དྲིས།
“ངས་ཅི་ཞིག་བྱེད་དམ། ངས་མོས་ང་རང་ཕྱིར་འབོད་པར་ངང་སྒུག་བྱས་ཡོད།”
“དེས་ན་ཁྱོད་རང་ས་ཆ་གཞན་ལ་ཁམས་བསང་དུ་སོང་ན་མི་ཆོག་གམ།”
“མི་ཆོག ག་ལ་ཆོག གལ་སྲིད་མོ་ལ་ང་མཁོ་སྟེ་བཙལ་ན། ང་མོས་རྙེད་ས་ཞིག་ཏུ་
འདུག་དགོས།"
ཁོས་མིག་སྔར་གྱི་བྱ་བ་འདི་ཇི་ལྟར་སྒྲུབ་པར་ཁོ་ལ་བསམ་ཚུལ་དང་འཆར་གཞི་ཅི་
ཡང་མེད། མཇུག་མཐར་བདག་གིས་ཁོ་རང་མལ་དུ་སོང་ཞེས་སྐུལ་མ་བྱས། ཁོས་ཁོ་རང་
གཉིད་མི་ཁུགས། ཕྱི་རོལ་ཏུ་འཆམ་འཆམ་བྱས་ཏེ་མཚན་བསྐྱལ་རྒྱུ་ཟེར། ཡིན་ནའང་།
ད་ལྟའི་གནས་ཚུལ་ལ་བལྟས་ན་བདག་གིས་ཁོ་ལ་འདི་ལྟར་ཁ་ཡ་མི་བྱེད་སྲོལ་ཞིག་གང་
ན་ཡོད། བདག་གིས་ཁོ་རང་འདི་རུ་ཞག་སྡོད་བྱེད་དུ་བཅུག བདག་གི་མལ་ཁྲིའི་སྟེང་ཁོ་
ལ་མལ་ས་བཅོས། འགྲུལ་ཁང་ན་ད་དུང་འབོལ་ཁྲི་རིང་པོ་ཞིག་ཡོད་པས་བདག་དེའི་སྟེང་
དུ་མལ་ཆོག་ཅེས་བཤད། སྐབས་དེར་ཁོ་རང་ཡང་ཧ་ཅང་ཐང་ཆད་དྲགས་པས་བདག་གིས་
བཤད་པ་ལྟར་ཁོ་རང་མལ་ཁྲིའི་སྟེང་དུ་འཛེགས། བདག་གིས་ཁོ་ལ་ཧྥོ་ལའོ་ནཱ་འགའ་བླུད་
རྗེས། ཁོ་རང་བློ་བདེ་བག་ཕེབས་ངང་ཆུ་ཚོད་འགའ་ལ་གཉིད་སྐྱིད་པོ་ཞིག་ལྡོག་ཏུ་བཅུག
བདག་གིས་བསམ་པར་འདི་ནི་བདག་གིས་ཁོ་ལ་བསྒྲུབས་པའི་ཆེས་ཆེ་བའི་རོགས་རམ་
ཞིག་ཡིན་སྙམ།

སུམ་ཅུ་པ།

ཡིན་ནའང་། བདག་གིས་རང་ལ་བཅོས་པའི་མལ་ས་ཧ་ཅང་མི་བདེ་བས་བདག་
མཚན་གང་བོར་གཉིད་མ་ཁུགས། མལ་ལས་ཕར་ལོག་ཚུར་ལོག་བྱེད་བཞིན་བཀྲ་མི་ཤིས་
པའི་ཧོ་ལན་པ་འདིས་བདག་ལ་བཤད་པའི་གཏམ་རྒྱུད་ལ་བསམ་གཞིག་ཅིག་བཏང་།
པའོ་ལང་ཧྲི•ཧྲི་ཐི་ལུའེ་ཧྥུའི་སྤྱོད་སྟངས་ལ་གསལ་བཤད་བྱེད་སླ་སྟེ། བདག་གིས་བསམ་
ན། མོས་བྱས་པའི་དོན་དག་དེ་ནི་ཤ་ཁྲག་ལུས་ཀྱི་བསླུ་བྲིད་ལ་མགོ་འབུལ་ཞུ་བ་ཙམ་ཡིན་
འདུག མ་གཞིར་མོ་སྔ་མོ་ནས་རང་གི་ཁྱོ་གར་བརྩེ་དུང་ཟབ་མོ་མེད་ཚོད་འདུག བདག་
གིས་སྔོན་ཆད་མོ་ཧྲི་ཐི་ལུའེ་ཧྥུ་ལ་དུང་བ་ཟབ་མོ་ཡོད་སྙམ་མོད། དོན་དངོས་སུ་དེ་ནི་སྐྱེས་
པའི་བརྩེ་སྐྱོང་དང་འཚོ་བའི་བདེ་སྣང་ཙམ་བུད་མེད་ཀྱི་ལུས་ལས་ཕྱི་རོལ་ཏུ་མངོན་པའི་
རང་བྱུང་སྣང་ཚུལ་ཙམ་ལས་མ་འདས་ཏེ། བུད་མེད་མང་ཤོས་ཀྱིས་སྣང་ཚུལ་འདི་ནི་བརྩེ་
དུང་དུ་བསམ་བཞིན་ཡོད། འདི་ནི་སྐྱེ་བོ་སུ་ལའང་འབྱུང་སྲིད་པའི་གཞན་དབང་གི་བརྩེ་
བ་ཞིག་ཡིན། དཔེར་ན། འཁྲི་ཤིང་ནི་ཤིང་སྡོང་གང་གི་ཡལ་ག་དང་འཕྲད་ནའང་དེ་ལ་
འཁྲི་སྟེ་སྐྱེས་ཆོག་པ་དང་གཉིས་སུ་མེད། སེམས་པ་འདི་ལྟ་བུ་ཡོད་པའི་རྐྱེན་གྱིས་བུ་མོ་
གང་ཞིག་རང་ཉིད་སྐྱེས་པ་སུ་ཞིག་དང་ཡང་གཉེན་སྒྲིག་བྱེད་སྲིད་ལ། དུས་ཡུན་ངེས་ཅན་
ཞིག་འགྱངས་ཚེ་སྐྱེས་པ་དེར་བརྩེ་དུང་ཡང་ཆགས་སྲིད་སྙམ། དེ་བས་འཇིག་རྟེན་པའི་བློ་
ཡིས་བརྩེ་དུང་གི་སྟོབས་ཤུགས་ལ་ཁ་ཚོན་གཅོད་བཞིན་ཡོད། ཡིན་ནའང་། གསལ་བོར་
བཤད་ན། བརྩེ་དུང་དེ་ནི་དོན་དངོས་སུ་ཅི་ཞིག་ཡིན་ནམ། དེ་ནི་འཚོ་བའི་དགོས་མཁོ་
སྐོང་བའི་འགན་སྲུང་ཙམ་དང་། རང་ལ་ཁྱིམ་ནོར་དབང་བའི་ཁེངས་སེམས་ཙམ་དང་།
གཞན་ལ་རང་ཉིད་མཁོ་བའི་དགའ་བ་ཙམ་དང་། རང་གི་ཁྱིམ་གཞིས་བསྐྲུན་པའི་སྤྲོ་སྣང་
ཙམ་ལས་མ་འདས། བུད་མེད་ཚོ་ནི་སེམས་རྒྱུད་བཟང་ཞིང་འདོད་པ་ཚ་བས་བརྩེ་བ་འདི་
ནི་བསམ་པའི་རིན་ཐང་ཆེན་པོ་ཞིག་ཡིན་སྙམ་གྱིན་ཡོད། ཡིན་ནའང་། ངར་ཤུགས་ཀྱི་
དབང་དུ་གྱུར་པའི་སེམས་ཀྱི་ཁ་སྒོ་ནས་བརྩེ་དུང་འདི་འདྲ་འགོག་སྲུང་བྱེད་པའི་ནུས་པ་
ཡོད་མི་སྲིད། པའོ་ལང་ཧྲི་ཧྲི་ཐི་ལུའེ་ཧྥུ་ནི་སི་ཐི་ལེ་ཁི་ལན་ཏི་ལ་གཏན་ནས་མི་དགའ་
བའི་རྒྱུ་མཚན་ཡང་དེ་ལ་ཐུག་ཡོད་པར་འདོད། ཐོག་མར་དེ་ལ་འདོད་ཆགས་ཀྱི་བསླུ་བྲིད་
འདྲེས་ཡོད། ཡིན་ནའང་། འདོད་ཆགས་ནི་བསམ་པའི་ཡུལ་ལས་འདས་པ་ཞིག་ཡིན་པས།
བདག་ལ་དེ་ཉིད་ཀྱི་གསང་བ་བཀྲོལ་བའི་ཐོབ་ཐང་ག་ལ་ཡོད་དམ། ཡང་ན་ཧྲི་ཐི་ལུའེ་ཧྥུ་
ལ་མོའི་སེམས་ཀྱི་འདོད་པ་དེར་ཟུག་གཟེར་ཙམ་སློང་བ་ལས་ཡིད་ཁམས་སིམ་པར་བྱེད་
པའི་ནུས་པ་མེད་ལ། མོ་སི་ཐི་ལེ་ཁི་ལན་ཏི་ལ་སྡང་བའི་རྒྱུ་མཚན་ནི་མོའི་སེམས་སུ་ཁོ་ལ་
མོའི་སེམས་ཀྱི་འདོད་པ་ཚིམ་པར་བྱེད་པའི་སྟོབས་ཤུགས་ཤིག་ཡོད་སྙམ་གྱིན་ཡོད་པས་
ཡིན། མོས་སྲོག་བསྡོས་ཀྱིས་རང་གི་ཁྱོ་གར་སི་ཐི་ལེ་ཁི་ལན་ཏི་ཁྱིམ་དུ་བསུ་རྒྱུར་བཀག་
འགོག་བྱས་པ་དེར་བདག་གིས་བསམ་བློ་ཞིག་བཏང་ན། དེ་དུས་མོ་ནི་ལྷག་བསམ་རྣམ་
དག་ཡིན་སྙམ་སྟེ། མོ་སྐྱེས་པ་འདི་ལ་འཇིགས་སྣང་བྱུང་ཡོད། ཡིན་ནའང་། མོ་ཅིའི་ཕྱིར་
ཁོ་ལ་འཇིགས་སྣང་བྱུང་བ་མོ་རང་ཉིད་ཀྱིས་ཀྱང་མི་ཤེས། བདག་གི་དྲན་འཛིན་དུ་ཉར་མོ་
ཡོད་པ་ནི་འདིའི་ཡར་སྔོན་ལ་མོས་དེ་ལྟར་ན་སི་ཐི་ལེ་ཁི་ལན་ཏིས་ཆག་སྒོའམ་བཀྲ་མི་
ཤིས་པའི་དོན་དག་ཅིག་སྐྱེལ་འོང་བའི་སྔོན་བརྡ་བཏང་ཡོད། བདག་གིས་བསམ་ན།
སི་ཐི་ལེ་ཁི་ལན་ཏི་ལ་འཇིགས་སྣང་སྐྱེས་པ་དེ་ནི་མོ་རང་ཉིད་ཀྱི་འཇིགས་སྣང་གི་ཁྱད་
མཚར་བའི་རྣམ་པ་ཞིག་ཡིན་ཏེ། རྒྱུ་མཚན་ནི། ཁོས་མོ་རྣམ་ཤེས་དབང་བོ་མེད་པ་ཞིག་ཏུ་
བཏང་འདུག་པའི་རྐྱེན་ཡིན་སྙམ། སི་ཐི་ལེ་ཁི་ལན་ཏི་ནི་རྩུབ་སྤྱོད་ལྡན་ཞིང་། མིག་ཟུང་
ལ་ཕན་ཉམས་མེད་པ། ཁ་ཤ་ལ་ཆགས་སྲེད་ཡོད་པས་གཞན་ལ་ཆགས་པ་སློང་པའི་ནུས་
པ་ལྡན་ལ། ཁོའི་གཟུགས་རགས་ཆེ་ཞིང་ལུས་སྟོབས་ལྡན་པས་གཞན་དག་ལ་སྤྲོ་སེམས་
རབ་ཏུ་འཁོལ་བའི་བག་ཆགས་ཤིག་འཇོག མོ་ཡང་ཕལ་ཆེར་བདག་དང་འདྲ་བར། ཁོའི་
ལུས་སྟེང་གི་གདུག་རྩུབ་ཅན་གྱི་གཤིས་ཀ་ཞིག་ཚོར་བྱུང་། གཤིས་ཀ་འདི་ཡིས་གནམ་ས་
ཁ་འབྱེད་སྐབས་ཀྱི་ཕྱེད་ཀ་མི་དང་ཕྱེད་ཀ་སྲོག་ཆགས་ཡིན་པའི་སྣང་བརྙན་དེ་ཡིད་ལ་
འཆར་དུ་འཇུག དུས་དེར་འཇིག་རྟེན་གྱི་སྐྱེ་དངོས་ཡོད་ཚད་ཀྱིས་ད་དུང་ས་གཞིའི་སྟེང་
གི་གདོད་མའི་རྣམ་པ་ལ་འབྲེལ་ཐག་བཅིངས་ཡོད་པས། དངོས་པོ་དེ་དག་ལ་སྔར་བཞིན་
སེམས་ཡོད་པའི་རང་བཞིན་ཞིག་སྣང་། གལ་སྲིད་སི་ཐི་ལེ་ཁི་ལན་ཏི་ཡིས་མོའི་བརྩེ་དུང་
ལ་ངར་ཤུགས་རེ་བསླངས་ཚེ། དེའི་མཇུག་འབྲས་ནི་བརྩེ་དུང་མིན་ན་ཞེ་སྡང་ཡིན། གང་
ལྟར་དེ་གཉིས་ཀྱི་གང་རུང་ཞིག་ལས་འདའ་མི་སྲིད། དེའི་དུས་མོས་སི་ཐི་ལེ་ཁི་ལན་ཏི་ལ
བཅངས་པ་ནི་ཞེ་སྡང་ཡིན།
དེ་དང་བསྟུན་ནས་བདག་གིས་སླར་ཡང་ཚོད་དཔག་ཅིག་བྱས་པ་ཡིན། མོ་ཉིན་
མཚན་ཀུན་ཏུ་ནད་པ་དང་མཉམ་འགྲོགས་མཉམ་འདུག་བྱས་པས། གང་ནས་བྱུང་བ་མི་
ཤེས་པའི་ཡ་མཚན་གྱི་བརྩེ་བ་ཞིག་ངང་གིས་ཆགས་པ་རེད། མོས་ནད་པའི་མགོ་བོ་ནས་
བསྐྱོར་ཏེ་ཁོ་ལ་ཟ་མ་བླུད། ཁོའི་ལྗིད་ཏིག་ཏིག་གི་མགོ་བོ་མོའི་ལག་ཁུག་ཏུ་ཁེན། ཁོས་
ཟ་མ་ཟོས་རྗེས། མོས་ཁོའི་ཆགས་སྲེད་རྒྱས་པའི་ཁ་དང་དམར་མདངས་རྒྱས་པའི་ཁ་སྤུ་
གཙང་ཕྱིས་བྱས། མོས་ཁོའི་རྐང་པ་དང་ལག་པ་ཕྱིས་སྐབས། ཁོའི་ལག་པའི་དཔུང་ངར་
དང་སྒྱིད་པའི་སྟེང་དུ་བ་སྤུས་ཀུན་ནས་གཡོགས་ཡོད། མོས་ཁོའི་ལག་པ་ཕྱིས་སྐབས། ཁོ་
རང་ནད་ཀྱིས་མནར་ཏེ་ཧ་ཅང་ཉམ་ཐག་པར་གྱུར་ཡོད་ནའང་། ཁོའི་ལག་པ་ནི་ཇི་འདྲའི་
མཁྲེགས་ཤིང་ཤུགས་དང་ལྡན་པ་ཞིག་ཡིན་པ་མོས་ཚོར་ཐུབ། ཁོའི་མཛུ་གུ་ཧ་ཅང་རིང་།
དེ་ནི་སྒྱུ་རྩལ་པའི་མཛུ་གུ་སྟེ་ཅི་ཡང་ལས་ཐུབ་ལ་གསར་བཞེངས་ཀྱི་འཇོན་ཐང་ཡོད་པའི་
མཛུ་གུ་ཞིག་རེད། བདག་གིས་དེ་དག་ནི་མོའི་སེམས་ཁམས་སུ་ཇི་འདྲའི་རྙོག་འཛིང་ལྡན་
པའི་ཚོར་བ་ཞིག་ཏུ་གྱུར་པ་ག་ལ་རྟོགས་ཐུབ། ཁོ་རང་འཇམ་ཅག་གེར་དེ་རུ་གཉིད་ཅིང་།
འགུལ་ཙམ་ཡང་མི་བྱེད། ཕལ་ཆེར་བེམ་པོ་ཞིག་དང་གཉིས་སུ་མི་འདུག དེ་བཞིན་དུ་
ཁོ་རང་ནགས་ཁྲོད་ཀྱི་གཅན་གཟན་ཞིག་དང་མཚུངས་པར། རྔོན་ལས་དྲག་པོ་ཞིག་བྱས་
མཐར་དེ་རུ་ཉལ་ཏེ་ངལ་གསོ་བ་དང་འདྲ། མོས་མཚར་སྣང་གི་སྒོ་ནས་སྟོང་འདང་ཞིག་
བརྒྱབ་ཡོད་ལས་ཆེ་སྟེ། ཁོས་སྐབས་འདིར་ངོ་མཚར་གྱི་རྨི་ལམ་ག་འདྲ་ཞིག་རྨི་བཞིན་
ཡོད་དམ། ཁོས་ནགས་ཀྱི་ལྷ་མོ་ཞིག་གྷི་རི་སིའི་ནགས་ཚལ་བརྒྱུད་དེ་འཕུར་སྐབས། ནགས་
ཀྱི་ལྷ་སེ་ཐིར་གྱིས་རྗེས་ནས་བདའ་བ་ཞིག་རྨི་བཞིན་ཡོད་དམ། མོས་སྲོག་དང་བསྡོས་ཤིང་
མཛེས་པའི་བརླ་གཉིས་ནི་བྱ་ཡི་གཤོག་པ་ལྟར་བརྒྱངས་ཏེ་བྲོས་ཀྱང་ནགས་ལྷ་སེ་ཐིར་ནི་
སྔར་བཞིན་མོ་དང་གོམ་པ་རེ་རེ་བཞིན་ཇེ་ཉེ་ཇེ་ཉེར་འགྱུར་ཞིང་། ཐ་ན་མོའི་སྐེ་ལ་ཁོའི་
ཁ་རླངས་དྲོད་ལམ་ལམ་བྱེད་པ་ཚོར་དུས་ཀྱང་། མོས་སྔར་བཞིན་སྐད་ཙམ་མི་འབྱིན་པར་
མུ་མཐུད་དུ་མདུན་དུ་འབྲོ། ཁོས་ཀྱང་སྐད་ཙམ་མི་ཕྱུངས་པར་རྗེས་ནས་བདའ། མོ་ཁོའི་
ལག་ཏུ་ཚུད་པའི་སྐབས་དེར། མོའི་ལུས་ཡོངས་འདར་སིག་སིག་བྱེད་པ་དེ་ནི་དོན་དངོས་
སུ་འཇིགས་སྣང་ཡིན་ནམ་དགའ་སྣང་ཡིན།
ཆུ་ལྟར་ཁོལ་བའི་འདོད་སྲེད་དེས་སྙིང་རྗེ་ཅི་ཡང་མེད་པར་པའོ་ལང་ཧྲི•ཧྲི་ཐི་ལུའེ་
དྷུ་དམ་པོར་བཅིངས། དེའི་དུས་མོ་སྔར་བཞིན་སི་ཐི་ལེ་ཁི་ལན་ཏི་ལ་སྡང་བཞིན་ཡོད་ལས་
ཆེ་མོད། ཡིན་ནའང་། མོའི་སེམས་ཀྱི་སྲེད་པ་ནི་ཁོ་རང་ཐོབ་འདོད་ཉིད་ཡིན་ཏེ། འདིའི་
ཡར་སྔོན་གྱི་མོའི་འཚོ་བའི་གྲུབ་ཆ་རྣམས་ད་ལྟ་ངོ་བོ་འགྱུར་ཏེ་རིན་ཐང་ཅི་ཡང་མེད་པར་
གྱུར་ཡོད། མོ་ད་ལྟ་བུད་མེད་ཅིག་ཡིན་མི་སྲིད། གཤིས་རྒྱུད་རྙོག་དྲ་ཅན་གྱི་བུད་མེད་དེ་
ཡིན་མི་སྲིད་དེ། གཤིས་འཇམ་ཡང་རྒྱུད་མཁྲེགས་པ། བབ་བརླིང་ཡང་ངང་ཐུང་བ་སྟེ། མོ་
ནི་ལྷ་མོ་མེ་ན་ཏེ“རུ་གྱུར་ཡོད། འདོད་པའི་ལྷ་ཡི་སྤྲུལ་བར་གྱུར་ཡོད།
ཡིན་ནའང་། འདི་དག་ཐམས་ཅད་བདག་གིས་འོལ་ཚོད་བྱས་པ་ལས་མ་འདས་ཏེ།
གཞན་དུ་ན་མོ་རང་གི་ཁྱོ་གར་ཞེན་པ་ལོག་པས་མཚར་སྣང (དུང་བ་ཅི་ཡང་མེད་པ) ཁོ་ན་
ཙམ་གྱི་དབང་དུ་གྱུར་ཏེ་ད་གཟོད་སི་ཐི་ལེ་ཁི་ལན་ཏི་དང་འབྲེལ་བ་བྱུང་བ་ཡིན་ཡང་སྲིད།
ཕལ་ཆེར་མོ་ཁོ་ལ་དམིགས་བསལ་གྱི་བརྩེ་བ་ཅི་ཡང་མེད་པ་དང་། མོ་སི་ཐི་ལེ་ཁི་ལན་ཏིའི་
འདོད་སྲེད་ཀྱི་ཀློང་དུ་བྱིངས་དོན་ནི་མོས་ཉིན་མཚན་གཉིས་ཀར་ཁོ་སྲུང་བ་དང་། མོ་ལ་སུན་
སྣང་དང་སྐྱོ་སྣང་བྱུང་བས་ན། ཁོ་དང་བར་ཐག་ཇེ་ཉེར་གྱུར་རྗེས། ད་གཟོད་རང་ཉིད་ཀྱིས་
བསླེས་པའི་དྲ་རྒྱའི་ནང་དུ་རང་ཉིད་ལྷུང་བ་རེད། དེས་ན་མོའི་དབྱེས་ཆེ་བའི་དཔྲལ་བ་དང་
མདངས་བྲལ་བའི་མིག་ཟུང་གི་ཕག་ཏུ་གཞའ་བའི་ཀླད་པའི་ནང་དུ་བསམ་བློ་ག་འདྲ་ཞིག་
དང་བརྩེ་དུང་ཇི་འདྲ་ཞིག་སྦས་ཡོད་པ་བདག་གིས་ཇི་ལྟར་རྟོགས་ནུས་སམ།
དེར་བརྟེན། ཚོད་དཔག་བྱེད་ཐབས་བྲལ་བའི་མི་ཞེས་པའི་སྲོག་ལྡན་འདི་ལ་དཔྱད་
པ་གཏོང་དུས། ངེད་ཚོས་ཅི་ལའང་ངེས་ཤེས་འདྲོངས་མི་ནུས་མོད། ཡིན་ནའང་། པའོ་
ལང་ཧྲི་ཧྲི་ཐི་ལུའེ་ཧྥུའི་བྱ་སྤྱོད་ཀྱི་ཐད་ནས་གསེད་བཀྲོལ་རེ་བྱས་ན་དེ་ཉིད་བཤད་བདེ་
བ་ཞིག་རེད། གཞན་དུ་ན། བདག་ནི་སི་ཐི་ལེ་ཁི་ལན་ཏི་ལ་ཆ་རྒྱུས་ཅི་ཡང་མེད། ཁོའི་
ཐེངས་འདིའི་སྤྱོད་སྟངས་དང་བདག་གིས་དུས་རྒྱུན་ཁོ་ལ་བཟུང་བའི་ལྟ་ཚུལ་གཉིས་
གཞིག་ཇི་ལྟར་བྱས་ཀྱང་གསེད་བཀྲོལ་བྱེད་ཐབས་ཡེ་ནས་བྲལ། ཁོས་བརྩེ་སེམས་སྤུ་ཙམ་
ཀར་གནམ་སའི་ཧེ་བག་ཤོར་འདུག་པས། བདག་གིས་ངལ་བ་ཁྱད་དུ་གསད་དེ་བསམ་
ཡང་མེད་པའི་སྒོ་ནས་གྲོགས་པོའི་ཡིད་ཆེས་དང་རེ་བ་སྟོང་ཟད་དུ་བཏང་ཞིང་། རང་གི་
དུས་ཐུང་གི་བདེ་བ་ཆུང་ངུའི་ཆེད་དུ་གཞན་ལ་སྡུག་བསྔལ་གྱི་རྒྱ་མཚོ་སྦྱིན་བྱུང་། འདི་
དག་ནི་དེ་འདྲའི་ཡ་མཚན་དགོས་པའི་དོན་དག་ཅིག་མ་ཡིན་ཏེ། རྒྱུ་མཚན་ནི་འདི་དག་
ཐམས་ཅད་ཁོའི་རང་གཤིས་ཀྱི་གྲུབ་ཆ་ཞིག་ཡིན་པའི་ཕྱིར་རོ། །ཁོ་ནི་གཅིག་ནས་དྲིན་
བྱས་དྲིན་དུ་མི་ཤེས་པ་དང་གཉིས་ནས་སྙིང་རྗེའི་རྩི་དང་བྲལ་བ་ཞིག་རེད། ང་ཚོ་སྐྱེ་
འགྲོ་བྱིངས་ལ་ཡོད་པའི་བརྩེ་བ་ཟེར་བ་དེ་ནི་ཁོའི་ལུས་སྟེང་ན་གཏན་མེད་དུ་ཡལ་འདུག
གལ་སྲིད་ཁོ་ལ་བརྩེ་བ་མེད་ཅེས་དམའ་འབེབས་པ་ནི་རྒྱ་སྟག་ལ་གདུག་རྩུབ་ཆེ་ཞེས་
སྡིགས་མོ་བྱེད་པ་དང་གཉིས་སུ་མེད། བདག་གིས་ད་དུང་གསེད་བཀྲོལ་བྱེད་མི་ཐུབ་པ་
ཞིག་ནི་ཁོ་རང་གློ་བུར་དུ་པའོ་ལང་ཧྲི•ཧྲི་ཐི་ལུའེ་ཧྥུའིསྟེང་དུ་སེམས་པ་འགུལ་དོན་ཅི་
ཞིག་ཡིན་པ་དེ་རེད།
བདག་གིས་སི་ཐི་ལེ་ཁི་ལན་ཏི་ནི་པའོ་ལང་ཧྲི“ཧྲི་ཐི་ལུའེ་ཧྥུ་ལ་དུང་བ་སྐྱེས་སོང་
ཟེར་བ་དེར་ཡིད་ཆེས་བྱེད་མི་ཐུབ། སྐྱེས་པ་འདི་བུད་མེད་ཅིག་ལ་བརྩེ་དུང་ཆགས་མི་
སྲིད། བརྩེ་དུང་གི་ནང་དུ་གྲུབ་ཆ་གལ་ཆེན་ཞིག་ཡོད་པ་ནི་ངང་རྒྱུད་འཇམ་པ་ཟེར་བ་དེ་
ཡིན། ཡིན་ནའང་། སི་ཐི་ལེ་ཁི་ལན་ཏིའི་རྒྱུད་ན་ངང་རྒྱུད་འཇམ་པོ་ཟེར་བའི་ཐ་སྙད་ཅིག་
རང་སྟེང་ལ་བསྐོར་ཡང་ཆོག གཞན་སྟེང་ལ་བསྐོར་ཡང་རུང་གང་དུའང་བཙལ་མི་ཐུབ་
ལ་གང་ནས་ཀྱང་རྙེད་མི་ནུས། བརྩེ་དུང་གི་ནང་དུ་ནུས་མེད་གཉོམ་ཆུང་གི་སེམས་ཁམས་
ཤིག་དགོས་ལ། བྱམས་པས་གཅེས་སྐྱོང་གི་དམིགས་ཡུལ་ཞིག་ཀྱང་དགོས། གཞན་ཕན་
རོགས་འདེགས་ཀྱི་ནུས་པ་ཞིག་དང་ཕ་རོལ་ངོ་སོ་བསྟོད་པའི་མཛའ་སེམས་ཤིག་ཀྱང་ཡོད་
དགོས་པ་སྟེ། གལ་སྲིད་གཞན་དོན་གྱི་སྤྱི་སེམས་མེད་ནའང་། མ་མཐའ་ཡང་རང་དོན་སྒེར་
སེམས་འགེབས་པའི་ཐབས་ཤེས་དང་བློ་རིག་ལྡན་དགོས་ཏེ། བརྩེ་དུང་གི་ནང་དུ་འཚེར་
སྣང་གི་སེམས་ཤིག་དང་བག་འཁུམ་གྱི་བློ་ངེས་ཅན་ཞིག་དགོས་འདུག དེར་བརྟེན།
བདག་གིས་ནི་སི་ཐི་ལེ་ཁི་ལན་ཏིའི་སྟེང་ནས་སེམས་ཁམས་འདི་དག་ནི་གཏན་ནས་རྙེད་
མི་ཐུབ། བརྩེ་དུང་གིས་སྐྱེ་བོ་ཞིག་གི་ཤུགས་མང་པོ་འཛད་པར་བྱེད་དེ། དེ་ཉིད་ཀྱིས་སྐྱེ་
བོ་གང་ཞིག་རང་ལ་དབང་བའི་འཚོ་བ་ལས་ལོགས་སུ་ཕྱིན་ཏེ་ཆེད་དུ་གཞན་གྱི་དགའ་ས་
བྱེད་དུ་འཇུག དེ་ནི་མི་བློ་རིག་ལྡན་པ་ཞིག་གིས་གནས་ལུགས་ཀྱི་ཆ་ནས་ཡོད་ཚད་ལ་
ངེས་ཤེས་འདྲོངས་སྲིད་ནའང་། དངོས་དོན་གྱི་ཁྲོད་དུ་ནམ་ཞིག་གི་དུས་སུ་བརྩེ་དུང་ལ་
མཐའ་ཟད་རྒྱུ་ཡོད་པ་དེ་ཁས་ལེན་མི་སྲིད། བརྩེ་དུང་གིས་ཁོ་ལ་སྒྱུ་འཕྲུལ་གྱི་དངོས་པོ་དེ་
བདེན་པའི་གཟུགས་སུ་སྣང་བར་བྱེད་ཅིང་། ཁོས་ཀྱང་འདི་དག་ཡོད་ཚད་ནི་ཆུ་ནང་གི་
གཟུགས་བརྙན་ཙམ་ཡིན་པ་གསལ་བོར་ཤེས་སྲིད་མོད། ཡིན་ནའང་། དེ་ལ་དངོས་དོན་
ལས་ཀྱང་གཙིགས་ཆེན་བྱེད། དེས་སྐྱེ་བོ་ཞིག་སྔོན་གྱི་རང་ཉིད་ལས་ཕུན་སུམ་ཚོགས་པ་
ཞིག་ཏུ་བཏང་ཡོད་ལ། ཡང་སྔོན་གྱི་རང་ཉིད་ལས་སྐྱེ་བོ་གུ་དོག་ཅིག་ཏུའང་བཏང་ཡོད། དེ་
དུས་ཁོ་ནི་ཁོ་རང་སྟེ་སྐྱེ་བོ་ཞིག་མིན་པར། ཁོ་ནི་རྒྱུས་མེད་ཀྱི་ཡུལ་དུ་དམིགས་ཡུལ་མེད་
པར་འཕྱན་པའི་ཁོ་སྟེ། ཁོ་ནི་དངོས་པོ་ཞིག་གམ་ཡང་ན་ཡོ་བྱད་ཅིག་ཏུ་གྱུར་འདུག བརྩེ་
དུང་ནི་ནམ་ཡང་སྐྱོ་སྣང་དང་འཆར་སྣང་གི་དབང་ལས་ཐར་ཐབས་བྲལ་བ་ཞིག་ཡིན།
ཡིན་ནའང་། སི་ཐི་ལེ་ཁི་ལན་ཏི་ནི་བདག་ལ་རྒྱུས་མངའ་ཡོད་པའི་སྐྱེ་བོའི་ཚོགས་ལས་
འདི་ལྟའི་ནད་རྙིང་ཕོག་དཀའ་བའི་སྐྱེ་བོ་ཞིག་ཡིན། བདག་གིས་ཁོ་ནི་ག་དུས་ཡིན་ཡང་
བརྩེ་དུང་གི་ནད་གཞི་སྟེ། རབ་ཏུ་མྱོས་པའམ། ཡིད་ཀྱི་བརྟན་པ་ཤོར་བར་ཡིད་མི་ཆེས།
ཁོས་མ་གཞི་ནས་ཕྱི་རོལ་ཡུལ་གྱི་འཆིང་སྒྲོག་གི་མནར་གཅོད་འདི་འདྲ་མྱོང་བར་བཟོད་
ཐབས་བྲལ། གལ་སྲིད་དངོས་པོ་ག་གེ་མོ་ཞིག་གིས་སུས་ཀྱང་བསམ་ཤེས་བྱེད་མི་ཐུབ་པའི་
ཁོའི་འདོད་པ་ཆེན་པོ(འདོད་པ་ཆེན་པོ་འདིས་དུས་ནམ་ཡང་ཁོ་ལ་ངར་ཤུགས་བསླངས་ཏེ། ཁོ་
རང་ཉིད་ལའང་གསལ་ཆ་མེད་པའི་དམིགས་ཡུལ་ཞིག་ཏུ་སྐུལ་བཞིན་ཡོད)ལ་བཀག་རྒྱ་ཐེབས་
ཚེ། ཁོས་ཐེ་ཚོམ་སྤུ་ཙམ་ཡང་མེད་པར་བཀག་རྒྱ་དེ་ནི་སེམས་ཀྱི་དགུ་ནས་ལྷག་མ་མེད་
པར་དྲུངས་ནས་འབྱིན་ངེས་པ་བདག་ལ་ཡིད་ཆེས་ཡོད། དེ་ནི་ཇི་འདྲའི་སྡུག་བསྔལ་ཆེ་
ཡང་རུང་། ལུས་ལ་ལྕགས་གཟེར་བརྡབ་དགོས་ཀྱང་། ཟུངས་ཁྲག་ས་ལ་བཞུར་དགོས་ཀྱང་
ཕངས་སེམས་གཏན་ནས་མེད། གལ་སྲིད་བདག་གིས་བྲིས་པའི་སི་ཐི་ལེ་ཁི་ལན་ཏིའི་རྙོག་
འཛིང་གི་བག་ཆགས་འདི་དག་ཡང་དག་པར་འདོད་ན། གཤམ་གྱི་སྐད་ཆ་འདི་དག་ཀྱང་
ཀློག་པ་པོས་གནས་ལུགས་དང་མི་མཐུན་པར་འདོད་མི་སྲིད་སྙམ་པ་སྟེ། སི་ཐི་ལེ་ཁི་ལན་
ཏི་ནི་གཅིག་ནས་རླབས་ཆེ་ཞིང་གཉིས་ནས་ཉམ་ཆུང་བས། ཁོ་ནི་གཞན་སུ་ལའང་བརྩེ་
དུང་ཆགས་མི་སྲིད།
ཡིན་ནའང་། བརྩེ་དུང་ཞེས་པའི་ཐ་སྙད་འདི་ནི། མཐར་གཏུགས་ན་སྐྱེ་བོ་རྣམས་
ལ་རང་རང་སོ་སོར་གོ་བ་ལེན་སྟངས་རེ་ཡོད་འདུག དེ་ནི་སྐྱེ་བོ་རྣམས་ཀྱིས་རང་ཉིད་ཀྱི་
གཤིས་ཀ་ལྟར་གོ་བ་མི་འདྲ་བ་རེ་བླང་ཆོག དེ་བས་སི་ཐི་ལེ་ཁི་ལན་ཏི་ལ་མཚོན་ན་རང་
ཉིད་ལ་རང་གི་བརྩེ་དུང་སྟོན་ཚུལ་ཁྱད་པར་བ་ཞིག་ཡོད་སྲིད། དེ་ལས་ཁོའི་བརྩེ་དུང་ལ་
ཆེད་དུ་དབྱེ་ཞིབ་ཅིག་བྱེད་སྙམ་ན་དེ་ནི་དངོས་གནས་ངལ་བ་འབྲས་མེད་ཅིག་རེད།

སོ་གཅིག་པ།

ཕྱི་ཉིན། བདག་གིས་ཧྲི་ཐི་ལུའེ་ཧྥུ་ཇི་ལྟར་བཀག་ཀྱང་འགོག་མ་ཐུབ་པར་ཁོ་རང་
ཆས་སོང་། བདག་ཁོའི་ཚབ་ཞུས་ཏེ་ཁོ་ཚང་དུ་ཁོའི་རྡོག་ཁྲེས་ལེན་དུ་འགྲོ་ཞེས་གྲོས་བཏབ་
མོད། ཡིན་ནའང་། ཁོས་མཐའ་གཅིག་ཏུ་རང་ཉིད་འགྲོ་རྒྱུ་ཡིན་ཟེར། བདག་གིས་བསམ་
ན། ཁོའི་སེམས་སུ་ཁོ་ཚོས་ཁོའི་རྡོག་ཁྲེས་ད་དུང་བསྡུ་གསོག་བྱས་མེད་པར་རེ་བ་བྱེད་
བཞིན་ཡོད་པ་འདྲ། དེ་ལྟར་ན་ཁོ་རང་ཡང་བསྐྱར་རང་གི་ཆུང་མར་ཐེངས་གཅིག་འཕྲད་
པའི་གོ་སྐབས་ཐོབ་པ་དང་། སྟབས་ལེགས་ན་མོས་ད་དུང་རང་གི་གམ་དུ་འོང་བའི་ཁ་ཏ་
སློབ་གསོ་གཏོང་ཡང་སྲིད་སྙམ་གྱིན་ཡོད། ཡིན་ནའང་། དོན་དངོས་སུ་ཁོའི་བསམ་ཚོད་
ལས་ཡོངས་སུ་འདས་ཡོད་པ་སྟེ། ཁོའི་རྡོག་ཁྲེས་སྒོ་སྲུང་ཁང་དུ་བཞག་འདུག་པ་དང་། སྒོ་
སྲུང་གིས་བཤད་པ་ལྟར་ན། པའོ་ལང་ཧྲི་སྔ་མོ་ནས་ཕྱི་ལ་བུད་སོང་ཟེར། བདག་གི་སེམས་
སུ། གལ་སྲིད་ཧྲི་ཐི་ལུའེ་ཧྥུ་ལ་གོ་སྐབས་ཤིག་ཡོད་ཚེ། རང་གི་སྡུག་བསྔལ་མོར་ཐེངས་
གཅིག་མི་བཤད་པ་ཡེ་མི་སྲིད། བདག་གིས་རྒྱུས་ལོན་བྱས་པ་ལྟར་ན། ཁོ་རང་ངོ་ཤེས་སུ་
འདྲ་ཞིག་དང་འཕྲད་པའི་ཚེ་ན། རང་གི་སྡུག་གཏམ་མ་ལུས་པ་ཆུ་བཞུར་བཞུར་བྱས་ཏེ་
གཞན་ལ་བཤད་དེ་གཞན་གྱི་སྙིང་རྗེ་ལ་རེ་བ་བྱེད། ཡིན་ནའང་། གཞན་རྣམས་ཁོ་ལ་སྙིང་
རྗེ་བསྒོམ་པ་ཕར་ཞོག་འཕྱ་སྨོད་ཀྱི་གནས་སུ་འགྱུར་བཞིན་ཡོད།
ཁོའི་སྤྱོད་སྟངས་ལ་བཟོ་ལྟ་ཤོར་འདུག ཁོས་རང་གི་ཆུང་མ་ཉིན་རྒྱུན་དུས་ཚོད་ག་
དུས་སུ་སྒོ་ཕྱིར་དངོས་པོ་ཉོ་རུ་འགྲོ་བ་གསལ་བོར་ཤེས། ཉིན་ཞིག་ལ། ཁོ་རང་མོར་ཐུག་
འདོད་དྲག་པོ་བྱུང་སྟེ་སྲང་ལམ་དུ་མོ་བཀག པའོ་ལང་ཧྲིས་ཁོ་ལ་ཁ་ཡ་མི་བྱེད་ནའང་།
ཁོས་ད་དུང་མོར་རྫོགས་རྒྱུ་མེད་པའི་ལབ་གླེང་མང་པོ་བྱེད། ཁོས་མོར་བཟོས་པའི་ནོར་
འཁྲུལ་གྱི་བྱ་བ་ཡོད་ཚད་ལ་སྐྱོན་བརྗོད་བྱེད་པ་མ་ཟད། རང་ཉིད་ཇི་ལྟར་མོ་ལ་ལྷག་བསམ་
རྣམ་དག་གིས་དུང་བ་དང་མོ་དང་རང་ཉིད་ཡང་བསྐྱར་ཁྱིམ་གཅིག་ལ་ཡོང་རྒྱུའི་རེ་བ་
ཞུས། པའོ་ལང་ཧྲིས་ཚིག་ལན་གཅིག་ཀྱང་མི་འདེབས་པར་སྐེ་ཞིག་གཅུས་ཤིང་། གོམ་
སྟབས་མགྱོགས་མྱུར་ངང་མདུན་དུ་བརྒྱུགས། དེ་དུས་ཧྲི་ཐི་ལུའེ་ཧྥུའི་རྐང་བ་ཐུང་ཐུང་དེ་
གཉིས་ཇི་ལྟར་མྱུར་ལེན་བྱས་ཏེ་ཤིན་ཏུ་དཀའ་སྤྱད་ཀྱི་ངང་ནས་མོའི་རྗེས་སྙེག་བཞིན་ཡོད་
པའི་སྣང་བརྙན་ཞིག་བློ་བཀོད་བྱེད་ཐུབ། ཁོ་རང་རྒྱུག་ཞོར་དང་དབུགས་འཚུབ་ཞོར་ཁ་
ནས་ད་དུང་རྫོགས་རྒྱུ་མེད་པའི་གཏམ་མང་པོ་ཞིག་བཤད་ཀྱིན་ཡོད་པ་སྟེ། རང་ཉིད་སྡུག་
བསྔལ་གྱི་རྒྱ་མཚོར་ཇི་ལྟར་ལྷུང་ཡོད་ཚུལ་དང་། མོས་ཁོ་ལ་སྙིང་རྗེ་ཞིག་བསྒོམ་དགོས་
ཚུལ། ཁོས་གནམ་སྔོན་པོ་དཔང་དུ་བཞག་སྟེ་མནའ་འབོར་ཐུབ་ཚུལ། གང་ལྟར་མོས་ཁོ་
ལ་དགོངས་ཡངས་གནང་ཚེ། ཁོས་མོའི་ཆེད་དུ་ཅི་ཡང་བསྒྲུབ་ཐུབ་ཚུལ་དང་། མོ་འཁྲིད་
དེ་ལྗོངས་རྒྱུ་ལ་འགྲོ་ཆོག་ཚུལ། ལྷག་པར་དུ་སི་ཐི་ལེ་ཁི་ལན་ཏི་མི་འགྱངས་པར་མོར་སུན་
སྣང་སྐྱེ་འགྲོ་ཚུལ་སོགས་བཤད་བྱུང་། ཧྲི་ཐི་ལུའེ་ཧྥུས་སྐྱུག་བྲོ་བའི་འདས་དོན་གྱི་འཁྲབ་
གཞུང་འདི་བདག་ལ་གླེང་དུས། བདག་དངོས་གནས་ཁོང་ཁྲོ་གཏིང་ནས་ལངས་བྱུང་། འདི་
ལ་གཅིག་ནས་ཀླད་པ་མེད། གཉིས་ནས་ཁྱོ་ག་ཞིག་གི་ལ་རྒྱ་མེད། ཆུང་མས་ཁོ་ཉམས་སྨད་
པར་བྱེད་པའི་དོན་དག་ཐམས་ཅད་ཁོས་གཅིག་ཀྱང་མ་ལུས་པར་བསྒྲུབས་ཟིན། བུད་མེད་
རྣམས་ཀྱིས་རང་ཉིད་ལ་ཚུར་དུང་བ་དང་རང་ཉིད་ཕར་མི་དུང་བའི་སྐྱེས་པ་གང་དེར་སྟོན་
པའི་གདུག་རྩུབ་ནི་སུ་ལས་ཀྱང་འཇིགས་སྐྲག་ཆེ་བ་ཞིག་ཡིན་ཚོད་རེད། མོས་ཁོ་ལ་སྙིང་
རྗེ་ཞིག་བསྒོམ་རྒྱུ་ཕར་ཞོག ཐ་ན་བཟོད་བསྲན་ཙམ་ཡང་བྱེད་མི་ཐུབ་སྟེ། མོ་ནི་ཤེས་པས་
བཏང་བའི་མེ་ཕུང་ཞིག་དང་མཚུངས། པའོ་ལང་ཧྲི་ཧྲི་ཐི་ལུའེ་ཧྥུ་དེ་མ་ཐག་འགྲོ་མཚམས་
བཞག ལུས་ཤུགས་ཡོད་དགུ་བཏོན་ཏེ་ཁྱོ་གར་འགྲམ་ལྕག་ཚ་བེར་བེར་ཞིག་གཞུས། ཁོས་
ཅི་ཡིན་འདི་ཡིན་མ་ཤེས་པར་ཧོན་འཐོར་བའི་གླགས་དང་བསྟུན་ཏེ་མོ་ཁ་གྱེས་ཤིང་། མྱུར་
སྟབས་ཀྱིས་རི་མོ་ཁང་གི་སྐས་སྒམ་ལ་འཛེགས། མོས་ཐོག་མཐའ་བར་གསུམ་དུ་སྐད་ཆ་
ཚིག་གཅིག་ཀྱང་མ་སྨྲས།
ཁོས་ཕྱོགས་གཅིག་ནས་བདག་ལ་གཏམ་རྒྱུད་དེ་བཤད་པ་དང་། ཕྱོགས་གཞན་ཞིག་
ནས་རང་གི་གདོང་ལ་རེག་རེག་བྱེད། དེ་ནི་ཚ་བེར་བེར་གྱི་ན་ཟུག་དེ་ད་དུང་ཡལ་མེད་པ་
དང་མཚུངས། ཁོའི་མིག་ལས་སྡུག་བསྔལ་དང་རྨོངས་པའི་མདངས་ཤིག་མངོན་འདུག ཁོའི་
སྡུག་བསྔལ་མཐོང་དུས་སེམས་སུ་སྐྱོ་སྣང་ཞིག་སྦྱིན་ལ། ཁོ་ལ་མགོ་རྨོངས་འཐིབ་པའི་ཉམས་
དེ་མཐོང་དུས་གཞན་ལ་དགོད་ཁ་ཞིག་ཀྱང་སྟེར། ཁོ་ནི་གཅར་རྡུང་མྱངས་པའི་སློབ་ཆུང་
སློབ་མ་ཞིག་དང་འདྲ་བ་སྟེ། ཕར་བལྟས་ན་སྙིང་རྗེ་སྐྱེས་ལ། དགོད་ཁ་ཡང་འཆོར།
དེའི་རྗེས་ཁོ་རང་ནམ་རྒྱུན་པའོ་ལང་ཧྲི་ཚོང་ཁང་དུ་འགྲོ་སའི་ལམ་ཁ་ནས་ཕར་འགྲོ་
ཚུར་འོང་བྱས། ཁོས་པའོ་ལང་ཧྲི་མཐོང་མ་ཐག་གཞུང་ལམ་ཁ་གཏད་ཀྱི་རྩིག་པའི་གྲུ་ཟུར་
དེར་འགྲེངས། དེ་དུས་མོ་དང་ཁ་བརྡ་བྱེད་མི་ཕོད་པས། ཟླུམ་ཞིང་སྒོར་བའི་མིག་དེས་མོར་
ལྟ་ཞོར་དུ་སེམས་ཁོང་གི་རེ་སྨོན་དང་དྲན་གདུང་མིག་ལས་མངོན་ཐབས་བྱེད། བདག་
གིས་བསམ་ན། ཁོའི་སེམས་སུ་པའོ་ལང་ཧྲི་ནི་ཁོའི་སྙིང་རྗེ་འཆོར་བའི་གདོང་བ་དེས་
སེམས་འགུལ་ཐེབས་སྲིད་སྙམ་ཡོད། ཡིན་ནའང་། མོས་ཁོའི་བྱེད་སྟངས་དེ་དག་ཡེ་ནས་
མཐོང་མེད། མོས་ཐ་ན་ཅ་དངོས་ཉོ་བའི་དུས་ཚོད་དང་། ཚོང་ཁང་དུ་འགྲོ་སའི་ལམ་ཁ་
ཙམ་ཡང་མི་བསྒྱུར། བདག་གིས་བལྟས་ན་འདི་ལྟར་སྙིང་རྗེ་དང་བྲལ་ཞིང་གདུག་རྩུབ་ཆེ་
བའི་བྱེད་ཐབས་འདིས་ཁོ་ལ་འདི་ལྟར་མནར་གཅོད་གཏོང་བ་ནི་མོའི་སེམས་ཀྱི་སྤྲོ་སྣང་
ཞིག་ཡིན་ནམ་སྙམ་འོངས། མོ་ཁོ་ལ་འདི་ལྟར་སྡང་དོན་ཅི་ཞིག་ཡིན་པ་བདག་གིས་དངོས་
གནས་ཤེས་མ་བྱུང་།
བདག་གིས་ཧྲི་ཐི་ལུའེ་ཧྥུ་ལ་ཅུང་ཟད་གྲུང་པོ་བྱོས། འདི་ལྟར་ལ་རྒྱ་མེད་ན་ཉེ་འཁོར་
གྱི་སྐྱེ་བོ་རྣམས་ཁྲོས་ཐག་ཆོད་སྲིད་ཅེས་བཤད།
“ཁྱོད་ཀྱིས་དེ་ལྟར་བྱས་ན་དགེ་མཚན་ཅི་ཡང་མེད།”བདག་གིས་བཤད་རྒྱུར།“ང་
བལྟས་ན། ཁྱོད་ཀྱིས་མོའི་མགོ་ལུས་མེད་པར་རྡུང་རྡེག་ཚ་པོ་ཞིག་སྟེར་དགོས་འདུག དེ་
ལྟར་བྱས་ན་མོས་ཁྱོད་ལ་འདི་ལྟར་མཐོང་ཆུང་བྱེད་མི་སྲིད།”
བདག་གིས་ཁོ་རང་ཕ་ཡུལ་དུ་སོང་སྟེ་ཉིན་འགར་སྡོད་རྒྱུའི་བསམ་ཚུལ་བཏོན། ཁོས་
བདག་ལ་དུས་རྒྱུན་ཁོང་གི་ཕ་ཡུལ་གླེང་འོངས། ཕ་ཡུལ་ནི་ཧོ་ལན་བྱང་རྒྱུད་ས་ཁུལ་དུ་
ཡོད་པའི་ལྷིང་འཇགས་ཀྱི་གྲོང་རྡལ་ཞིག་ཡིན། ཁོང་གི་ཕ་མ་གཉིས་ད་དུང་དེ་རུ་གནས་
བཅས་ཡོད། ཁོ་ཚོ་ཚང་མ་དབུལ་བོ་ཡིན་ཞིང་། ཁོང་གི་ཨ་ཕ་ནི་ཤིང་བཟོ་ཞིག་ཡིན། ཁོ་ཚང་
ནི་གནའ་བོའི་སོ་ཕག་དམར་པོའི་ཁང་པ་གཙང་མ་གྲ་དག་ཅིག་གི་ནང་དུ་བསྡད་ཡོད་པ་
དང་། ཁང་པའི་ཉེ་འགྲམ་དུ་ཆུ་རྒྱུན་དལ་གྱིས་བཞུར་བའི་མིས་བཟོས་གཙང་བོ་ཞིག་ཡོད།
ས་ཆ་དེའི་སྲང་ལམ་ནི་ཧ་ཅང་ཁོད་ཡངས་ཤིང་མི་མེད་ལྷིང་འཇགས་སུ་གནས་ཡོད། ལོ་ངོ་
ཉིས་བརྒྱའི་རིང་ལ། གནས་འདི་ཉིན་བཞིན་ཉམས་རྒུད་ཡུལ་སྟོང་དུ་འགྱུར་བཞིན་ཡོད་མོད།
ཡིན་ནའང་། གྲོང་རྡལ་གྱི་ཁང་པས་སྔར་བཞིན་སྐབས་དེའི་སྲ་བརྟན་དང་ཟིལ་ཤུགས་མངོན་
འདུག དེའི་དུས་ཚོང་པ་ཕྱུག་པོ་རྣམས་ཀྱིས་ཚོང་ཟོག་རྒྱང་ཐག་རིང་བའི་ཧིན་རྡུ་ཤར་མའི་
གླིང་ཚོམ་དུ་དབོར་འདྲེན་བྱེད་དུས། ཁང་པ་འདི་དག་གི་ནང་ནས་དབེན་ཐིང་ཞིང་བདེ་
སྐྱིད་ཀྱི་འཚོ་བ་རོལ་བཞིན་བསྡད་མྱོང་། ད་སྐབས་ཁྱིམ་ཚང་འདི་དག་ཉམས་རྒུད་དུ་སོང་
ཡོད་ནའང་། འདས་ཟིན་པའི་ཕྱུག་ཉམས་ཀྱི་འོད་མདངས་ལྷག་མ་དེ་ད་དུང་འཚེར་གྱིན་
ཡོད། ཁྱོད་རང་མིས་བཟོས་གཙང་པོ་བརྒྱུད་དེ་འཆམ་འཆམ་དུ་ཕྱིན་ཏེ། ཕ་མཐའ་ཡས་
པའི་སྔོ་ལྗང་རྩྭ་ཐང་དེར་སླེབས་ན། དཀར་ནག་གི་ཆ་འདྲེས་མའི་བ་གླང་ཁྱུ་བག་ཕེབས་
ངང་རྩྭ་ལ་རོལ་བཞིན་ཡོད། བདག་གིས་བལྟས་ན། འདི་ལྟའི་བྱིས་པའི་དུས་ཀྱི་དྲན་ཤིང་
སློང་ནུས་པའི་ཁོར་ཡུག་ཅིག་ནས་ཏི་ཨེར་ཁེ“ཧྲི་ཐི་ལུའེ་ཧྥུས་བཀྲ་མི་ཤིས་པའི་དོན་དག་
འདི་དག་ཐམས་ཅད་ཡོངས་སུ་བརྗེད་ཆོག ཡིན་ནའང་། ཁོ་རང་ཅིས་ཀྱང་ཕྱིར་མི་འགྲོ།
“ང་ངེས་པར་དུ་འདི་རུ་སྡོད་དགོས། གལ་སྲིད་མོ་ལ་ང་མཁོ་བ་བྱུང་ན། ང་མོས་རྙེད་
ས་ཞིག་ཏུ་འདུག་དགོས།” ཁོས་བདག་ལ་བཤད་ཟིན་པའི་སྐད་ཆ་དེ་ཡང་བསྐྱར་བཟློས་
བྱུང་། “གལ་ཏེ་བཀྲ་མི་ཤིས་པའི་དོན་དག་ཅིག་བྱུང་སྟེ་ང་མོའི་གམ་དུ་མེད་ཚེ། དེ་ནི་ཅི་
འདྲའི་འཇིགས་སུ་རུང་བ་ཞིག་རེད་ཨང་།”
“ཁྱོད་ཀྱིས་བལྟས་ན་དོན་དག་ཅི་ཞིག་འབྱུང་སྲིད་དམ།” བདག་གིས་དྲིས།
“ངས་མི་ཤེས་མོད། ཡིན་ནའང་ང་རང་ཧ་ཅང་འཇིགས་སྣང་སྐྱེས།”
བདག་གིས་ཕྲག་པ་གཟེང་གཟེང་ཞིག་བྱས།
འདི་ལྟ་བུའི་སྡུག་བསྔལ་གྱི་ཁྲོད་དུ་གནས་ཀྱང་། ཏི་ཨེར་ཁེ•ཧྲི་ཐི་ལུའེ་ཧྥུའི་ཉམས་
འགྱུར་ལ་བལྟས་ན་སྔར་བཞིན་དགོད་ཁ་འཆོར། གལ་སྲིད་ཁོའི་ལུས་ཀྱི་ཤ་སྐམ་ཞིང་རིད་དེ་
ཉམ་ཐག་པར་གྱུར་པ་ཡིན་ན། ཀུན་གྱིས་སྙིང་རྗེ་འཆོར་ཡང་སྲིད་མོད། ཡིན་ནའང་། ཁོ་ལ་
ཤ་རིད་ཅིང་ཉམ་ཐག་པར་གྱུར་པའི་མངོན་རྟགས་ཅུང་ཙམ་ཡང་མི་འདུག ཁོ་སྔར་བཞིན་
ལུས་པོ་ཚོ་ཞིང་དར་ལ། དམར་མདངས་བཀྲ་བའི་གདོང་བ་སྒོར་སྒོར་དེ་ནི་མགོ་ཡོངས་སུ་
ཚོས་པའི་ཀུ་ཤུ་དམར་པོ་གཉིས་དང་མཚུངས། ཁོ་སྤྱིར་ན་གཙང་སྦྲ་ལ་དགའ་ཞིང་གྲ་དག་
པོ་ཞིག་ཡིན་ལ། ད་ལྟ་ཁོས་སྔར་བཞིན་གཙང་ཞིང་གྲ་དག་པའི་སྟོད་ལྭ་ནག་པོ་དེ་གྱོན་
ཡོད་པ་དང་། ཅུང་ཟད་ཆུང་དྲགས་པའི་ལི་མོ་དེ་ཤིན་ཏུ་ཉམས་བག་གིས་མགོ་ལ་བསྐྱོན་
ཡོད། ཁོའི་ཕོ་བ་ནི་སྦོས་པ་ལྟར་ཚོ་འབུད་བཞིན་ཡོད་པས། ཐེངས་འདིའི་སྡུག་བསྔལ་
གྱིས་ཤུགས་རྐྱེན་ཅུང་ཟད་ཀྱང་ཐེབས་མི་འདུག ཁོ་འདིའི་ཡར་སྔོན་གྱི་དུས་སྐབས་གང་
དང་གང་ལ་བསྡུར་ཡང་ད་ལྟ་ནི་སྟོབས་འབྱོར་མངའ་ཐང་རྒྱས་པའི་ཚོང་པ་ཞིག་དང་
འདྲ། ལན་རེར་མི་ཞིག་གི་ཕྱིའི་ཉམས་ནི་ཁོའི་ནང་གི་འགྱུར་བ་དང་ཡེ་ནས་མི་མཚུངས་
པ་འདི་ནི། དངོས་གནས་བྱ་དཀའ་བ་ཞིག་ཅི་ལ་མིན། ཧྲི་ཐི་ལུའེ་ཧྥུ་ནི་འདི་ལྟ་བུ་ཞིག་སྟེ།
ཁོའི་ནང་སེམས་སུ་ལུའོ་སྨི་ཨོའུ་ཡི་བརྩེ་སེམས་ཡོད་པ་དང་། ཕྱི་ལུས་ནས་ཐོ་པི•ཕེར་ཆེ་
རྗེ་སི་ཡི་གཟུགས་བྱད་མངོན་འདུག ཁོ་ལ་སྙིང་རྗེ་དང་སྟོང་ཕོད་ཀྱི་གཤིས་རྒྱུད་ཅིག
མངའ་ནའང་། རྟག་ཏུ་སྐྱེ་བོ་ཚོགས་དགོད་ཁ་སློང་བའི་ཡུལ་དུ་གྱུར་ཡོད། ཁོ་དངོས་པོའི་
མཛེས་པ་ལ་གཅིག་ཏུ་དད་མོས་ཡོད་མོད། ཡིན་ནའང་། ཁོ་རང་ནས་རྟག་ཏུ་དངོས་པོ་
ཕལ་བ་ལས་བསྐྲུན་མི་ནུས། ཁོའི་བརྩེ་སེམས་ཧ་ཅང་ཕྲ་ཞིང་ཞིབ་པ་ཡིན་ཡང་། རང་གི་
བྱེད་སྟངས་ཧ་ཅང་རྩུབ་མོ་ཡིན། ཁོ་ནི་གཞན་དོན་བསྒྲུབ་ལ་འཇོན་ཐང་ཆེ་ཞིང་ཐབས་
ཤེས་ལྡན་ཡང་། རང་དོན་སྒྲུབ་དུས་མགོ་བོ་འཐོམས་ཤིང་ཉོག་གི་འཁོར་ལོ་བསྐོར། དེ་ལྟར་
འཇིག་རྟེན་བཀོད་པ་པོས་འགྲོ་བ་མིའི་རིགས་བསྐྲུན་དུས། ཁོའི་ལུས་ལ་ཕན་ཚུན་སྤངས་
འགལ་གྱི་ཁྱད་ཆོས་འདི་འདྲ་མང་པོ་ཞིག་ལྷན་དུ་བསྡུས་ཏེ། ཁོ་རྨོངས་ཤིང་གསེད་བཀྲོལ་
མི་ཐུབ་པའི་བརྩེ་མེད་ཀྱི་འཇིག་རྟེན་འདིར་མངགས་པ་རེད། འདི་ནི་ཇི་འདྲའི་གདུག་
རྩུབ་ཆེ་བའི་ཀུ་རེ་ཞིག་རེད་ཨང་།

སོ་གཉིས་པ།

༔བདག་གིས་གཟའ་འཁོར་འགའ་ལ་སི་ཐི་ལེ་ཁི་ལན་ཏི་མཐོང་མ་བྱུང་། བདག་ཁོ་ལ་
ཧ་ཅང་ཡིད་ཐང་ཆད་ཡོད། གལ་སྲིད་གོ་སྐབས་འདྲ་བྱུང་ན། བདག་ཁོ་ལ་ངོ་ཐུག་སྟེ་རང་
གི་ལྟ་ཚུལ་ཁོ་ལ་ཐེངས་གཅིག་བཤད་འདོད་ཡོད། ཡིན་ནའང་། བདག་གིས་དོན་དག་འདི་
ཙམ་གྱི་ཆེད་དུ་བསམ་བཞིན་ཁོ་གང་སར་བཙལ་དགོས་དོན་མི་འདུག བདག་གིས་དྲང་
བདེན་གྱི་ཆེད་དུ་ཁོང་ཁྲོ་མེ་ལྟར་འབར་བའི་བཟོ་ལྟ་དེ་སྟོན་མི་འདོད་དེ། འདིའི་ཁྲོད་དུ་
ཅིས་ཀྱང་རློམ་སེམས་ཀྱི་གྲུབ་ཆ་ཞིག་ཡོད་འདུག་པས། རྩེད་མཚར་ལ་མཁས་པའི་སྐྱེ་བོ་
ཞིག་གིས་བལྟས་ན་ཁྱོད་ཀྱིས་སྤམ་རྫུ་སྟོན་པར་སྙམ་འོངས། དེ་ལྟ་མིན་ན་བདག་ངོ་མ་ཁོང་
ཁྲོ་ལང་དགོས་མོད། ཡིན་ནའང་བདག་གིས་རང་ལ་གཞན་གྱིས་འཕྱ་སྨོད་བྱེད་དུ་འཇུག་
མི་འདོད། སི་ཐི་ལེ་ཁི་ལན་ཏི་ནི་རྒྱུན་དུ་ཟུར་ཟ་དང་འཕྱ་སྨོད་བྱེད་པར་ལོབས་ཡོད་པ་
དང་། བརྩེ་འདང་མི་བརྩི་བ་ཞིག་ཡིན་པས། ཁོའི་སྔུན་ནས་བདག་གིས་དེ་བས་ཀྱང་
སེམས་ཆུང་ནེམ་ཆུང་བྱེད་དགོས་པ་ལས། ཁོ་ལ་བདག་གིས་མ་ཡིན་ཡིན་མདོག་སྟོན་པའི་
བསམ་པ་སྐྱེས་སུ་འཇུག་མི་རུང་།
ཡིན་ནའང་། ཉིན་ཞིག་གི་མཚན་མོར། བདག་ཁི་ལེ་ཧྲའེ་ལམ་གྱི་ཁའོ་ཧྥེ་ཁང་ཞིག་
གི་སྒོ་ཁ་ནས་འགྲོ་དུས།(འདི་ནི་སི་ཐི་ལེ་ཁི་ལན་ཏི་རྒྱུན་དུ་འོངས་སའི་ཁའོ་ཧྥེ་ཁང་ཞིག་ཡིན་པས།
ཉེ་བའི་དུས་སྐབས་འདིའི་ནང་དུ་ང་ནམ་རྒྱུན་ས་འདི་དང་གཡོལ་བ་ཡིན) བདག་དང་སི་ཐི་ལེ་
ཁི་ལན་ཏི་གཉིས་གདོང་ཐུག་བརྒྱབ་བྱུང་། པའོ་ལང་ཧྲི•ཧྲི་ཐི་ལུའེ་ཧྥུ་ཡང་ཁོ་དང་མཉམ་
དུ་ཡོང་ཡོད། ཁོ་གཉིས་སི་ཐི་ལེ་ཁི་ལན་ཏི་ཆེས་དགའ་བའི་གྲུ་ཟུར་གྱི་སྡོད་གནས་དེའི་
ཕྱོགས་སུ་ཕྱིན།
“ཁྱོད་རང་ཉིན་འདི་དག་གི་རིང་ལ་གང་དུ་སོང་བ་ཡིན་ནམ།” ཁོས་བདག་ལ་དྲིས་
བྱུང་། “ངས་ཁྱོད་རང་ས་ཆ་གཞན་དུ་སོང་བར་བསམ་བྱུང་།”
བདག་ལ་འདི་ལྟར་ནན་འདྲི་བྱེད་པར་བལྟས་ན་ཁོས་ཡོད་ཚད་གསལ་བོར་རྟོགས་
ཡོད་ཚོད་འདུག་སྟེ། བདག་གིས་ཁོ་ལ་ཁ་ཡ་མི་བྱེད་སྙམ་འདུག ཡིན་ནའང་། ཁྱོད་ཀྱིས་སི་
ཐི་ལེ་ཁི་ལན་ཏི་ལྟ་བུའི་སྐྱེ་བོ་འདི་རིགས་ལ་གུས་ཚིག་གཏན་ནས་བཤད་མི་དགོས།
“མ་སོང་།” བདག་གིས་ཐད་ཀར་དུ་སྨྲས། “ང་ས་ཆ་གཞན་དུ་མ་སོང་།”
“དེས་ན་ཡུན་རིང་ལ་འདིར་མི་ཡོང་དོན་ཅི་ཡིན་ནམ།”
“པ་ལི་ནས་ཁའོ་ཧྥེ་ཁང་འདི་གཅིག་པུ་མིན་ཏེ། ཉི་མ་གང་ནས་ཀྱང་གཏོང་ཐུབ་པ་
མིན་ནམ།”
པའོ་ལང་ཧྲིས་སྐབས་དེར་ལག་པ་བསྲིངས་ཏེ་བདག་ལ་འཚམས་འདྲི་ཞིག་བྱེད། ཅི་
ཡིན་ཆ་མི་འཚལ་མོད། བདག་གིས་དང་ཐོག་མོ་ལ་འགྱུར་ལྡོག་འདྲ་བྱུང་ཡོད་སྙམ་མོད།
ད་ལྟ་བལྟས་ན་སྔར་བཞིན་མོ་ལ་འགྱུར་ལྡོག་ཅི་ཡང་བྱུང་མེད་དེ། མོའི་ལུས་ལ་དུས་རྒྱུན་
གྱི་ཐལ་མདོག་གི་ལྭ་བ་དེ་གྱོན་ཡོད་པ་དང་། དཔྲལ་བའི་སྟེང་དུ་འོད་མདངས་ཤིག་རྒྱུག་
གིན་ཡོད་ལ། མིག་མདངས་ལས་སེམས་ཁྲལ་དང་སྐྱོ་སྣང་གི་རྣམ་པ་ཅི་ཡང་མི་མངོན་པར།
ཏག་ཏག་བདག་གིས་ཁ་སྔོན་མོ་ཧྲི་ཐི་ལུའེ་ཧྥུའི་རི་མོ་ཁང་དུ་ཁྱིམ་ལས་བྱེད་དུས་མཐོང་བ་
དེ་དང་ཨ་ན་མ་ན་རེད།
“ཤོག མིག་མངས་ཤིག་རྩེད།" སི་ཐི་ལེ་ཁི་ལན་ཏིས་སྨྲས།
དེ་དུས་བདག་གིས་ཁ་གཡོར་ས་ཞིག་བཙལ་ཏེ་ཁོ་ལ་འདོད་ལན་མི་འདེབས་པའི་བློ་
ཅི་ལ་མ་སྐྱེས་པ་ཡིན་ནམ། བདག་ཁོང་ཁྲོ་དང་བཅས་ཏེ་ཁོ་ཚོའི་རྗེས་བསྙེགས། སི་
ཐི་ལེ་ཁི་ལན་ཏི་རྟག་ཏུ་སྡོད་ས་དེར་སླེབས་པ་ན། ཁོས་ཞབས་ཞུ་པར་འཇིག་གཞོང་དང་
འཇིག་རྡེའུ་ཁྱེར་ཡོང་དུ་བཅུག ཁོ་དང་མོ་གཉིས་ཐེངས་འདིའི་མ་བགྲོ་རང་འདུའི་ཚུལ་
འདི་ལ་འཚེར་སྣང་ཏོག་ཙམ་ཡང་སྐྱེ་ཡིན་མེད་པས། བདག་གིས་ཀྱང་དོན་དག་ཅི་ཡང་
མ་བྱུང་བའི་བཟོ་ལྟ་ཞིག་སྟོན་བཞིན་བསྡད། དེ་ལྟ་མིན་ན་བདག་གིས་མི་ཡི་གུས་ལུགས་
མ་ཤེས་པ་ཡིན། ཧྲི་ཐི་ལུའེ་ཧྥུའི་ལྕམ་མོས་ངེད་གཉིས་ཀྱིས་མིག་མངས་རྩེད་ཚུལ་ལ་ལྟ་
བཞིན་འདུག མོའི་གདོང་གི་རྣམ་འགྱུར་ལས་མོའི་སེམས་སུ་ཅི་ཞིག་དྲན་གྱིན་ཡོད་པ་
ཚོད་དཔག་སྤུ་ཙམ་ཡང་བྱེད་མི་ཐུབ། མོས་སྐད་ཆ་ཚིག་གཅིག་ཀྱང་མི་བཤད། མོ་མ་གཞི་
ནས་ཁ་བརྡ་བྱེད་རྒྱུར་དགའ་བོ་མེད། བདག་གིས་མོའི་ཁ་ལ་ཅིག་བལྟས། དེ་ལས་མོའི་
རྒྱུད་ཀྱི་བསམ་དོན་ངོ་མ་ཞིག་བཤད་འོང་བའི་རེ་བ་འཆང་། བདག་གིས་མོའི་མིག་ལ་ཅིག་
བལྟས། མོའི་སེམས་ཀྱི་གསང་བའི་འོད་སྣང་ཞིག་ཕྱི་རུ་འཚེར་བ་ལས། འཇིགས་སྣང་ངམ་
ཡང་ན་སྡུག་བསྔལ་གྱི་མིག་མདངས་ཤིག་མངོན་མིན་འཚོལ་ཞིབ་བྱས། བདག་གིས་མོའི་
དཔྲལ་བ་ལ་ཅིག་བལྟས། དེའི་སྟེང་དུ་གློ་བུར་དུ་གཉེར་མ་ཞིག་ཐོན་ཏེ། བདག་ལ་མོའི་
བརྩེ་དུང་གི་ངར་ཤུགས་ཉམས་ཆག་ཏུ་འགྲོ་བཞིན་ཡོད་ཚུལ་སྟོན་མིན་ལ་བལྟས། ཡིན་
ནའང་། མོའི་གདོང་ལ་ངོ་འབག་གྱོན་པ་དང་མཚུངས་པར་དེ་ལས་བདག་གིས་མོའི་བསམ་
ཚུལ་ངོ་མ་ཞིག་རྙེད་མ་སོང་། མོའི་ལག་པ་གཉིས་འགུལ་འགུལ་ཙམ་ཡང་མི་བྱེད་པར་
པུས་མོའི་སྟེང་བཞག་ཅིང་། ལག་པ་ཡ་གཅིག་ལྷོད་ལྷོད་ངང་ལག་པ་གཞན་ཞིག་གི་སྟེང་དུ་
ཕབ། བདག་གིས་ཤེས་གསལ་ལྟར་ན། མོའི་གཤིས་རྒྱུད་ཧ་ཅང་རྩུབ་མོ་ཡིན་འདུག ཏི་ཨེར་
ཁེ་བློ་སེམས་རྩེ་གཅིག་གིས་མོར་དེ་འདྲ་དུང་ཡང་། མོས་ད་དུང་ཁོ་ལ་འགྲམ་ལྕག་ཚ་བེར་
བེར་ཞིག་གཞུ་ནུས། འདི་ལས་མོ་ནི་ངོ་ལོག་ཆེ་ཞིང་བརྩེ་སེམས་མེད་པ་དང་གདུག་རྩུབ་ཆེ་
བ་ཞིག་ཡིན་པ་རྟོགས་ཐུབ། མོས་རང་གི་ཁྱོ་གས་འཚོ་སྐྱོང་འོག་གི་ཁྱིམ་གཞིས་དྲོན་མོ་དོར་
ཞིང་། བཀྲེས་སྐོམ་སེལ་བའི་བདེ་སྐྱིད་ཕུན་སུམ་ཚོགས་པའི་འཚོ་བ་བསྐྱུར་ཏེ། ཉེན་ཁ་དང་
དཀའ་སྡུག་གིས་གདོང་ནས་བསུ་བ་རང་ཉིད་ཀྱིས་གསལ་བོར་ཤེས་བཞིན་དེ་ཉིད་ཕྲག་ཏུ་
ལེན། འདི་ལས་མོ་ནི་ཉེན་ཁ་ལ་རེ་སྙེག་བྱེད་པར་དགའ་ཞིང་དཀའ་ངལ་ལ་བཟོད་བསྲན་
ཐུབ་པ་ཞིག་ཡིན་པ་རྟོགས་ཐུབ། གཤིས་ཀ་རྗེས་མ་དེ་ནི་སྔོན་ཆད་མོས་ཁྱིམ་ལས་བྱེད་དུས་
སམ། ཡང་ན་ཁྱིམ་བདག་མའི་འགན་འཁུར་དུས་དང་བསྡུར་ན་ཡ་མཚན་དགོས་དོན་ཅི་
ཡང་མེད། ཕར་བལྟས་ན་མོ་ནི་གཤིས་ཀ་ཧ་ཅང་རྙོག་དྲ་ཡིན་པའི་བུད་མེད་ཅིག་ཡིན་འདུག
འདི་ནི་མོའི་ཞི་ཞིང་དུལ་བའི་ཕྱི་ཡི་སྤྱོད་པ་དང་བསྡུར་ན་ཟློས་གར་རང་བཞིན་གྱི་རྣམ་པ་
ཞིག་གྲུབ་འདུག
ཐེངས་འདིར་སི་ཐི་ལེ་ཁི་ལན་ཏི་དང་པའོ་ལང་ཧྲི་གཉིས་ལ་མ་བགྲོས་རང་འཕྲད་
བྱུང་བར་བདག་ཧ་ཅང་སྤྲོ་སེམས་སྐྱེ་བཞིན་ཡོད་དེ། བདག་ལ་བསམ་ཚུལ་རྣམ་པ་སྣ་ཚོགས་
ཤིག་བསླངས་བྱུང་། ཡིན་ནའང་། བདག་གིས་སྔར་བཞིན་བློ་རིག་མིག་མངས་སྟེང་དུ་
བསྒྲིམས་ཤིང་རང་ནུས་རྩལ་དུ་སྤྲུགས་ཏེ། སི་ཐི་ལེ་ཁི་ལན་ཏི་ངེས་པར་ཕམ་པར་རྒྱག་དགོས།
ཁོས་ནི་རང་ཉིད་ཀྱི་ལག་ནས་ཕམ་ཁ་བྱུང་བ་ལ་ནམ་རྒྱུན་མཐོང་ཆུང་བྱེད་པའི་སྲོལ་ཡོད་དེ།
གལ་སྲིད་ཁོ་རྒྱལ་ན། ཁོ་ཁེངས་ཉམས་དང་བཅས་དགའ་ཀྲོག་ཀྲོག་བྱེད་པའི་ཉམས་འགྱུར་
དེས་ཁྱོད་དངོས་གནས་ངོ་ཚའི་འུ་ལ་གཏུགས། ཡིན་ནའང་། གལ་སྲིད་ཁོ་ཕམ་ན། དེ་ལས་
ལྡོག་སྟེ་ཁོ་རང་ཁོང་ཁྲོ་གཏན་ནས་མི་ལངས། ཡང་གཅིག་བཤད་ན། སི་ཐི་ལེ་ཁི་ལན་ཏི་ལ་
ཕམ་ཁ་སྦྱིན་པ་ལས་རྒྱལ་ཁ་སྟེར་མི་རུང་། བཤད་ཚུལ་ལྟར་ན། མིག་མངས་རྩེ་བའི་སྐབས་སུ་
ད་གཟོད་མི་ཞིག་གི་གཤིས་ཀར་བརྟག་ཐུབ་ཟེར། དེ་ནི་སི་ཐི་ལེ་ཁི་ལན་ཏིའི་མཚན་གཞིའི་
དཔེ་བརྗོད་ལས་དཔྱད་འབྲས་ཙམ་ལེན་ཐུབ་ངེས་རེད།
མིག་མངས་རྩེས་ཚར་རྗེས། བདག་གིས་ཞབས་ཞུ་པ་བོས་ཤིང་། ཨ་རག་གི་རིན་པ་རྩིས་
སྤྲད་རྗེས། ཁོ་གཉིས་དང་ཁ་གྱེས་པ་ཡིན། ཐེངས་འདིའི་ཐུག་འཕྲད་ལས་ཟིན་ཐོར་འགོད་
འོས་པའི་རིགས་ཅི་ཡང་མེད། ཐ་ན་བདག་གིས་ཕྱིར་དྲན་དང་མྱོང་ཚོར་བྱེད་དགོས་རིགས་
ཀྱི་སྐད་ཆ་དོན་སྙིང་ཅན་ཡང་ཚིག་གཅིག་མེད། གལ་སྲིད་བདག་གིས་འོལ་ཚོད་རེ་བྱས་
བྱུང་ནའང་། དེ་ལ་དོན་དངོས་ཀྱི་གཞི་འཛིན་ས་སྤུ་ཙམ་ཡང་མེད། ཡིན་ནའང་། དོན་དག་
འདིས་བདག་ལ་མཚར་སྣང་ཞིག་བསྐྱེད་བྱུང་། འདི་གཉིས་ཀྱི་འབྲེལ་བ་བདག་གིས་དངོས་
གནས་རྟོགས་ཐབས་མི་འདུག གལ་སྲིད་སེམས་པ་འདི་དངོས་གནས་གཞན་གྱི་ཁོག་ཏུ་
འཛུལ་ཐུབ་པའི་དབང་དུ་བཏང་ན། དེ་ལ་གཏོང་སྒོ་ག་འདྲ་ཞིག་ཡོད་ཀྱང་བདག་གིས་ཚོད་
བགམ་ཐེངས་གཅིག་བྱེད་འདོད་ཡོད། དེ་ལྟར་ན་བདག་གིས་ད་གཟོད་རི་མོ་ཁང་དུ་ཁོ་གཉིས་
ཀྱིས་གསང་གཏམ་ཇི་ལྟར་བསྙད་ཀྱིན་ཡོད་པ་དང་། བརྗོད་གཞི་ཅི་ཞིག་གླེང་བཞིན་ཡོད་
པ་གསལ་བོར་ཐོས་ཐུབ། མདོར་ན། བདག་གིས་ཐ་ན་རང་ཉིད་ཀྱི་བསམ་པའི་བཀོད་པ་རྒྱ་
བསྐྱེད་པར་ནུས་པ་འདོན་ཐུབ་པའི་རྟགས་དང་མཚན་མ་ཙམ་ཡང་རྙེད་མ་ཐུབ།

སོ་གསུམ་པ།

ཉིན་གཉིས་གསུམ་ཙམ་འགྱངས་རྗེས། ཏི་ཨེར་ཁེ“ཧྲི་ཐི་ལུའེ་ཧྥུ་བདག་བཙལ་
དུ་འོངས།
“གོ་ཐོས་ལྟར་ན། ཁྱོད་ཀྱིས་པའོ་ལང་ཧྲི་མཐོང་བྱུང་ཟེར།” ཁོས་བཤད།
“ཁྱོད་ཀྱིས་ཇི་ལྟར་ཤེས་པ་ཡིན་ནམ། ”
“གཞན་གྱིས་ཁྱོད་ཚོ་མཉམ་དུ་ཡོད་པ་མཐོང་སྟེ་ང་ལ་བཤད་པ་ཡིན། ཁྱོད་ཀྱིས་ང་
ལ་མི་བཤད་དོན་ཅི་ཡིན་ནམ།”
“ངས་ཁྱོད་ཀྱི་སེམས་པ་སྡུག་དོགས་ཏེ་མ་བཤད།”
“ང་སེམས་པ་སྡུག་པར་འབྲེལ་བ་ཅི་ཞིག་ཡོད་དམ། ཁྱོད་ཀྱིས་ངེས་པར་དུ་ཤེས་
དགོས་པ་ཞིག་ནི། གལ་སྲིད་མོའི་དོན་དག་ཅིག་ཡིན་ཚེ། ཆེས་གླེང་རིན་མེད་པའི་དོན་
ཆུང་ཞིག་ཡིན་ཡང་ངས་ཤེས་འདོད་ཡོད།”
ཁོས་བདག་ལ་དྲི་བ་འདོན་པར་བདག་གིས་ངང་སྒུག་བྱས།
“མོ་དེང་སྐབས་ག་འདྲ་རེད་དམ།” ཁོས་དྲིས་བྱུང་།
“འགྱུར་ལྡོག་ཅི་ཡང་མི་འདུག”
“ཁྱོད་ཀྱིས་མོའི་ཚུགས་ཀར་བལྟས་ན་སྐྱིད་པོ་ཡོད་དམ།”
བདག་གིས་ཕྲག་པ་གཟེང་གཟེང་ཞིག་བྱས།
“ངས་ཇི་ལྟར་ཤེས་སམ། ངེད་ཚོ་ཁའོ་ཧྥེ་ཁང་དུ་བསྡད། ང་དང་སི་ཐི་ལེ་ཁི་ལན་ཏི་
གཉིས་མིག་མངས་རྩེས། ང་མོར་ཁ་བརྡ་བྱ་རྒྱུའི་གོ་སྐབས་བྱུང་མེད།”
“ཨ། དེས་ན་ཁྱོད་ཀྱིས་མོའི་གདོང་གི་རྣམ་འགྱུར་ལས་མི་ཤེས་སམ།”
བདག་གིས་མགོ་བོ་གཡུག་གཡུག་ཙམ་བྱས། བདག་གིས་རང་ཉིད་ཀྱི་སེམས་ལ་ཤར་
བ་རྣམས་ཏེ། མོས་ཁ་བརྡའམ་ལག་བརྡ་གང་རུང་གི་སྒོ་ནས་རང་སེམས་ཀྱི་འགྱུར་བ་དེ་ཕྱི་
ལུས་ངག་ཏུ་མངོན་མ་བྱུང་བའི་ཚུལ་རྣམས་ཁོ་ལ་ཐེངས་གཅིག་བཤད། ཁོ་ནི་བདག་ལས་
ངེས་པར་དུ་མོ་ལ་རང་གཅུན་གྱི་ནུས་པ་ཇི་འདྲའི་ཆེན་པོ་ཞིག་ཡོད་པ་ཧ་ཅང་གསལ་བོ་
ཡིན། ཏི་ཨེར་ཁེ་ལ་བརྩེ་དུང་གི་ངར་རྒྱས་ཏེ་ལག་པ་གཉིས་ཀྱིས་ཕན་ཚུན་ལ་དམ་པོར་
བསྡམས་བྱུང་།
“ཨ། ང་ཧ་ཅང་འཇིགས་སྣང་འབྱུང་། དོན་རྐྱེན་ཞིག་འབྱུང་སྲིད། འཇིགས་སུ་རུང་
བའི་དོན་རྐྱེན་ཞིག་འབྱུང་སྲིད་མོད། ཡིན་ནའང་། ང་ལ་དེ་འགོག་པའི་ཐབས་བཀོད་ཅི་
ཡང་མེད།”
“དོན་རྐྱེན་ཅི་ཞིག་འབྱུང་ངམ།” བདག་གིས་དྲིས།
“ཨ། ངས་ཀྱང་མི་ཤེས།” ཁོས་ལག་པ་གཉིས་ཀྱིས་མགོ་བོ་སྐྱོར། འཁུན་སྒྲ་འབྱིན་
བཞིན། “ངས་འཇིགས་སུ་རུང་བའི་ཆག་སྒོ་ཆེན་པོ་ཞིག་འབྱུང་བའི་སྔ་ལྟས་ཚོར་ཡོང” ཟེར།
ཧྲི་ཐི་ལུའེ་ཧྥུ་རྒྱུན་དུ་ངར་ལང་རྒྱུར་དགའ། ད་ལྟ་རྩ་བ་ནས་དྲན་པ་འཁྲུག་འདུག་
པས་ཁོ་ལ་གནས་ལུགས་ཡེ་ནས་བཤད་ཐབས་བྲལ། བདག་གིས་བལྟས་ན། པའོ་ལང་ཧྲི•ཧྲི་
ཐི་ལུའེ་ཧྥུས་སི་ཐི་ལེ་ཁི་ལན་ཏི་དང་མཉམ་དུ་འཚོ་བ་རོལ་ཐབས་བྲལ་བ་ཚོར་ཡོད་ཚོད་
འདུག ཡིན་ནའང་། ཁ་དཔེར “རང་སྡུག་རང་གིས་ཉོས་ན་སྡུག་གྱོང་ཡིན” ཞེས་པ་དེ་ནི་
ཆེས་གནས་ལུགས་མེད་པ་ཞིག་ཡིན་འདུག འཚོ་བའི་ཉམས་མྱོང་ལས་ཤེས་གསལ་ལྟར་
ན། སྐྱེ་བོ་རྣམས་ཀྱིས་ཆག་སྒོ་སློང་བའི་དོན་དག་མུ་མཐུད་དུ་བསྒྲུབས་ནའང་། ཕྱིས་ནས་
ཅིས་ཀྱང་གོ་སྐབས་ཤིག་བཙལ་ཏེ་གླེན་རྟགས་ཀྱི་མཇུག་འབྲས་དེ་ལས་གཡོལ་ཐབས་བྱེད།
པའོ་ལང་ཧྲི་དང་སི་ཐི་ལེ་ཁི་ལན་ཏི་གཉིས་འཁོན་འཛིང་བྱས་ན། མོ་ཁོ་དང་ཁ་འབྲལ་བ་
དེ་ལམ་བུ་ཡག་པོ་ཉག་ཅིག་ཡིན། ཡིན་ནའང་། མོའི་ཁྱོ་གས་ད་དུང་གུས་གུས་ཞུམ་ཞུམ་
གྱི་ངང་ནས་མོ་ལ་ངང་སྒུག་བྱས་འདུག་པར་མ་ཟད། མོ་གུ་ཡངས་སུ་གཏོང་རྒྱུ་དང་འདས་
དོན་གཏིང་བརྗེད་བྱེད་པར་གྲ་སྒྲིག་བྱས་ཡོད། བདག་གིས་ནི་པའོ་ལང་ཧྲི་ལ་དེ་འདྲའི་
བྱམས་སེམས་བསྒོམ་མི་ཐུབ།
“ཁྱོད་ཀྱིས་ཤེས་གསལ་ལྟར། ཁྱོད་མོར་དགའ་པོ་མེད།” ཧྲི་ཐི་ལུའེ་ཧྥུས་བཤད།
“མཐར་གཏུགས་ན། མོའི་འཚོ་བ་སྐྱིད་པོ་མེད་པའི་རྟགས་དང་མཚན་མ་ད་ལྟ་ད་
དུང་མེད་ཚོད་འདུག ཤེས་གསལ་ལྟར་ན། ཁོ་གཉིས་ཀྱིས་གཞི་ནས་ཁྱོ་ཤུག་ནང་བཞིན་
འཚོ་བ་རོལ་བཞིན་ཡོད་ཀྱང་སྲིད།”
ཧྲི་ཐི་ལུའེ་ཧྥུས་ཁོའི་སྡུག་སྣང་གི་མིག་མདངས་དེས་བདག་ལ་གཅིག་བལྟས་བྱུང་།
“དེ་ལོས་ཡིན། ཁྱོད་ལ་མཚོན་ན་འདི་ཅི་ཡང་མིན་མོད། ང་ལ་མཚོན་ན། འདི་དོན་
དག་གལ་ཆེན་ཞིག་ཡིན། ཧ་ཅང་གལ་ཆེན་ཞིག་ཡིན།"
གལ་སྲིད་དེ་དུས་བདག་ནི་དེ་ལྟའི་ངང་རྒྱུད་བརྟན་པོ་ཞིག་གམ། ཡང་ན་དེ་ལྟའི་བབ་
བརླིང་ཞིག་མིན་ཚེ། བདག་གིས་ཧྲི་ཐི་ལུའེ་ཧྥུ་ལ་དགོངས་དག་ཞུ་འོས།
“ཁྱོད་ཀྱིས་ང་ལ་དོན་དག་ཅིག་སྒྲུབ་རོགས་བྱེད་དགོས། སྒྲུབ་འདོད་ཡོད་དམ།" ཧྲི་
ཐི་ལུའེ་ཧྥུས་བདག་ལ་དྲིས་བྱུང་།
“སྒྲུབ་འདོད་ཡོད།”
“ཁྱོད་ཀྱིས་ངའི་ཚབ་ཞུས་ཏེ་པའོ་ལང་ཧྲི་ལ་འཕྲིན་ཡིག་ཅིག་བྲིས་ཆོག་གམ།”
“ཁྱོད་རང་ཉིད་ཀྱིས་མི་འབྲི་དོན་ཅི་ཡིན་ནམ།”
“ངས་གྲངས་ཀྱིས་མི་ལོངས་པ་ཞིག་བྲིས་མོད། མོས་འཕྲིན་ལན་མི་ཡོང་བ་ངས་སྔ་
མོ་ནས་ཤེས་ཡོད། ངས་བལྟས་ན་ངས་བྲིས་པའི་ཡི་གེ་དེ་དག་ལ་མོས་གཏན་ནས་བལྟས་
མེད།”
“ཁྱོད་ཀྱིས་བུད་མེད་ཀྱི་མཚར་སྣང་ཕྱོགས་ལ་བསམ་བློ་བཏང་མེད་ཚོད་འདུག ཁྱོད་
ཀྱིས་མོས་རང་གི་མཚར་སྣང་གི་མགོ་གནོན་ཐུབ་འདོད་དམ།”
"མོ་ལ་མཚར་སྣང་མི་འདུག གང་ལྟར་ངའི་ཕྱོགས་ལ།”
བདག་གིས་དེ་མ་ཐག་ཁོ་ལ་ཅིག་བལྟས། ཁོའི་མིག་ལྕིབས་ཐུར་དུ་དཔྱངས་འདུག
ཁོའི་སྐད་ཆ་འདི་ཐོས་པས་བདག་ལ་རང་ཉིད་རང་སྨད་ཀྱི་ཚོར་བ་ཡ་མཚན་ཞིག་སྐྱེས་
བྱུང་། ཁོས་མོ་ཁོ་ལ་བརྩེ་བ་གཞི་ནས་མེད་པ་གསལ་བོར་ཤེས་ཡོད་དེ། ཐ་ན་ཁོའི་ཡི་གེ་
མཐོང་ཡང་མོར་ཉམས་སྣང་སྤུ་ཙམ་ཡང་མེད་པ་འདིས་མཚོན་འདུག
“ཁྱོད་ལ་ནམ་ཞིག་གི་ཚེ་མོ་ཁྱོད་ཀྱི་གམ་དུ་ལོག་པའི་ཡིད་ཆེས་ཡོད་དམ།”
བདག་གིས་དྲིས།
“ངས་མོར་ཤེས་སུ་འཇུག་འདོད་པ་ནི། གལ་སྲིད་བཀྲ་མི་ཤིས་པའི་དོན་རྐྱེན་ཞིག་
བྱུང་ན། མོས་སྔར་བཞིན་ང་ལ་རེ་བ་བྱས་ཆོག ངས་ཁྱོད་ལ་ཡི་གེ་འབྲིར་བཅུག་སྟེ་མོར་
བཤད་རྒྱུ་ཞིག་ཡོད་པའང་འདི་ཉིད་ཁོ་ན་ཡིན།”
བདག་གིས་ཤོག་བུ་ཞིག་ཁྱེར་འོངས།
“ཁྱོད་ཀྱིས་བྱེ་བྲག་བཤད་འདོད་པ་གང་ཡིན་ནམ།”
གཤམ་དུ་ནི་བདག་གིས་བྲིས་པའི་འཕྲིན་ཡིག་ཡིན།
སྙིང་ཉེ་བའི་ཧྲི་ཐི་ལུའེ་ཧྥུའི་སྐུ་ལྕམ་ལགས།
ཏི་ཨེར་ཁེས་བདག་བརྒྱུད་དེ་ཁྱོད་ལ་ཞུ་གསོལ། དུས་ནམ་ཡིན་ཡང་གལ་སྲིད་ཁྱོད་ཀྱིས་
ཁོ་ལ་དོན་དག་རེ་བསྒྲུབ་ཏུ་བཅུག་ན། ཁོས་ལྷག་བསམ་འཁོལ་བའི་ངང་ཁྱོད་ལ་ཞབས་ཏོག་
བསྒྲུབ་རྒྱུའི་གོ་སྐབས་གནང་བར་ཐུགས་རྗེ་མི་ཆུང་བར་ཞུ། འདས་ཟིན་པའི་དོན་དག་ལ་ཁོས་
ཁྱོད་ལ་འཁོན་འཛིན་གཏན་ནས་མི་བྱེད། ཁོས་ཁྱོད་ལ་བཅངས་པའི་བརྩེ་དུང་ནི་རྟག་བརྟན་མི་
འགྱུར་རྡོ་རྗེའི་མདུད་པ་ཡིན། ཁྱོད་ཀྱིས་གཤམ་གྱི་སྡོད་གནས་འདི་ནས་ཁོ་ལ་ནམ་ཡང་འབྲེལ་
གཏུག་བྱེད་ཐུབ།

སོ་བཞི་པ།

བདག་གི་བསམ་ཕྱོགས་ཀྱང་ཧྲི་ཐི་ལུའེ་ཧྥུ་དང་འདྲ་བར། སི་ཐི་ལེ་ཁི་ལན་ཏི་དང་
པའོ་ལང་ཧྲི་གཉིས་ཀྱི་འབྲེལ་བ་དེ་ཆག་སྒོ་ཆེན་པོ་ཞིག་གི་ངང་ནས་མཇུག་བསྡུ་ངེས་
སྙམ། བདག་གི་བསམ་ཡུལ་ལས་འདས་པ་ནི་དོན་དག་ནི་འདི་ལྟར་སྐྱོ་གར་ཞིག་ཏུ་གྱུར་
པ་དེ་རེད། དབྱར་ཁ་སླེབས་བྱུང་། གནམ་གཤིས་ཚ་མོར་ཆགས་པས་དབུགས་ཀྱང་འབྱིན་
རྔུབ་བྱེད་དཀའ་བའི་གནས་སུ་ལྷུང་ཞིང་། ཐ་ན་མཚན་མོའི་དུས་སུ་ཡང་བསིལ་བའི་རྣམ་
པ་ཙམ་མེད་པས། སྐྱེ་བོ་ཚོགས་ཀྱི་ངལ་དུབ་ཅུང་ཟད་ཀྱང་བསང་མི་ནུས། ཉི་མས་གདུང་
བའི་ལམ་ངོས་ནི་ཉིན་མོར་བསྡུས་པའི་ཚ་རླངས་རྣམས་ད་ལྟ་ཕྱིར་བཀྱེ་བ་དང་མཚུངས་
ཤིང་། སྲང་ལམ་ནས་ངལ་དུབ་ཀྱིས་གདུང་བའི་སྐྱེ་བོ་རྣམས་ཀྱིས་རྐང་པ་དྲུད་དེ་སྐྱོད་
ཀྱིན་མཆིས། སླར་ཡང་གཟའ་འཁོར་འགའ་ལ་བདག་གིས་སི་ཐི་ལེ་ཁི་ལན་ཏི་མཐོང་མ་
བྱུང་། བྱ་བའི་བྲེལ་ཟིང་གི་དབང་གིས་བདག་གིས་ཐ་ན་ཁོ་དང་ཁོ་ཚོའི་བྱ་བ་དེ་དག་ལ་
འདང་ཙམ་ཡང་བརྒྱབ་མ་མྱོང་། ཏི་ཨེར་ཁེས་བདག་མཐོང་མ་ཐག་དབུགས་རིང་ནར་ནར་
འབྱིན་པས། རིམ་བཞིན་སུན་སྣང་ཞིག་སྐྱེས་འོངས། བདག་གང་ནུས་ཅི་ཐུབ་ཀྱིས་ཁོ་ལ་
གཡོལ་བ་ཡིན། བདག་གི་སེམས་སུ་དོན་དག་འདི་ཧ་ཅང་སྐྱུག་བྲོ་པོ་འདུག་པས། ཡང་
བསྐྱར་དོན་དག་འདིས་ཁོའི་མགོ་བོ་ན་རུ་འཇུག་མི་འདོད་སྙམ།
ཉིན་ཞིག་གི་ཞོགས་པར། བདག་གིས་བྱ་བ་སྒྲུབ་བཞིན་ཡོད། ལུས་ལ་ད་དུང་ཉལ་ལྭ་
གྱོན་ཡོད་མོད། ཡིན་ནའང་། བདག་གི་སེམས་པ་ནི་བདེ་ལ་འབབ་མི་ཐུབ་པར་ཕྱོགས་ཡར་
མར་མང་པོ་ལ་འཁྱམས་སོང་། བདག་གིས་པུ་རི་ཐེ་ཉི་ཡི་ཉི་འོད་ལམ་ལམ་གྱི་མཚོ་འགྲམ་
དང་དྭངས་གཙང་གི་མཚོ་མོ་དྲན་བྱུང་། བདག་གི་འགྲམ་དུ་སྒོ་སྲུང་མས་དེ་སྔ་ཁྱེར་འོངས་
པའི་འོ་མའི་ཁའོ་ཧྥེའི་ཕོར་བ་སྟོང་བ་ཞིག་དང་ལྷག་མར་ལུས་པའི་ཟླ་གམ་དབྱིབས་ཀྱི་
སྒོང་གོར་ཆུང་ཆུང་ཞིག་བཞག་འདུག བདག་ལ་ཡི་ག་གཏན་ནས་མེད་པས་ད་དུང་ཟོས་
མ་ཚར་བར་ལྷག་ཡོད། ལོགས་ཀྱི་ཁང་པའི་ནང་དུ། སྒོ་སྲུང་མས་བདག་གི་ཁྲུས་གཞོང་
ནང་གི་ཆུ་བཏང་བྱུང་། གློ་བུར་དུ། སྒོ་དྲིལ་ཏིང་ཏིང་ཏིང་གྲག་བྱུང་བས། བདག་གིས་མོ་
ལ་སྒོ་ཕྱེ་རུ་བཅུག ཅུང་ཟད་ནས་བདག་གིས་ཧྲི་ཐི་ལུའེ་ཧྥུའི་སྐད་ཐོས་བྱུང་། ཁོས་བདག་
ཁྱིམ་ན་ཡོད་མེད་འདྲི་བཞིན་ཡོད། བདག་གིས་སྐད་གསང་མཐོན་པོས་ཁོ་རང་ནང་དུ་
ཤོག་ཅེས་བོས། ཡིན་ནའང་རང་གི་འདུག་གནས་ཁོ་ལ་མ་གཡར་བར་བསྡད། ཧྲི་ཐི་ལུའེ་
ཧྥུ་དངངས་འཚུབ་འཚུབ་ཀྱིས་ཁྱིམ་དུ་སླེབས། ཁོ་ཐད་ཀར་བདག་གི་སྒྲོག་ཙེའི་མདུན་དུ་
འོངས་ཏེ་ན་རེ།
“མོ་ཤི་སོང་།” ཁོའི་སྐད་འཛེར་གྱིན་ཡོད།
“ཁྱོད་ཀྱིས་ཅི་ཞིག་ཟེར་རམ།” བདག་ཧ་ལས་པའི་ངང་ནས་སྐད་བརྒྱབ།
ཁོའི་ཁ་ཤ་འགུལ་འགུལ་ཙམ་བྱས་ཏེ་ཅི་ཞིག་བཤད་འདོད་ཡོད་མོད། ཡིན་ནའང་
ངག་མ་འཁྲོལ། ཁོ་གཟའ་རོ་ཞིག་དང་མཚུངས་པར་རང་སྣང་གང་ཤར་གྱིས་དོན་སྙིང་མེད་
པའི་སྐད་ཆ་ལྡབ་ལྡིབ་རེ་ལབ་བྱུང་། བདག་གི་ཁོང་བའི་སྙིང་གསོན་པོ་དེ་རང་དབང་མེད་
པར་མཆོངས་ལྡིང་བྱས། ཅི་ཡིན་ཆ་མི་འཚལ་མོད་བདག་གློ་བུར་དུ་ཁོང་ཁྲོ་ལངས་བྱུང་།
“དཀོན་མཆོག་གི་ཞལ་ལ་བལྟས་ཏེ། ཁྱོད་རང་ལྷོད་ལ་ཅིག་འབབ་ཐུབ་བམ།” བདག་
གིས་བཤད་རྒྱུར། “ཁྱོད་ཀྱིས་དོན་དངོས་སུ་ཅི་ཞིག་བཤད་འདོད་ཡོད་དམ།”
ཁོའི་ལག་པ་གཉིས་ཀྱིས་རེ་ཐག་ཆད་པའི་ཉམས་ཤིག་སྟོན་པ་ལས་སྔར་བཞིན་སྐད་
ཆ་གསོན་པོ་ཞིག་བཤད་མི་ཐུབ། ཁོ་ལ་གློ་བུར་དུ་འཇིགས་པ་ཆེན་པོ་ཞིག་བྱུང་སྟེ་ངག་
ལྐུགས་པར་གྱུར་པ་དང་མཚུངས། བདག་ཅིའི་ཕྱིར་དེ་འདྲའི་ཁོང་ཁྲོ་ཆེན་པོ་ཞིག་ལངས་
དོན་རང་གིས་ཀྱང་མི་ཤེས། བདག་གིས་ཁོའི་ཕྲག་པ་ནས་འཇུས་ཏེ་ལུས་ཤུགས་ཡོད་དགུ་
བཏོན་ཏེ་སྒུལ་སྒུལ་བྱས། བདག་གིས་མཚན་མོ་འགའ་ལ་ངལ་གསོ་བཟང་པོ་བྱེད་མ་ཐུབ་
པས་རང་གི་སེམས་ཤུགས་ཉམས་པ་ཡིན་ཡང་སྲིད།
“ང་ཅུང་ཟད་ལ་ངལ་གསོ་རུ་ཆུགས།” མཇུག་མཐར་ཁོས་དབུགས་ཆད་མ་མཐུད་
ཀྱིས་སྨྲས།
བདག་གིས་ཁོ་ལ་ཧྲེང་ཅར་སྨི་དབྱི་ཨ་རག་ཕོར་བ་གང་བླུགས། ཆང་ཕོར་ཁོའི་ཁ་
འགྲམ་དུ་སླེབས་སྐབས་དེ་ནི་བྱིས་པ་བསམ་མེད་ཅིག་ལ་ཟ་མ་ལྡུད་པ་དང་མཚུངས། ཁོས་
སྒོགས་སྒྲ་དང་བཅས་ཏེ་ཁམ་གང་འཐུང་བ་དང་། མང་ཆེ་ཤོས་ཤིག་ཚི་ལེན་གྱི་ཐུ་བའི་སྟེང་
ཐིགས་སོང་།
“སུ་ཤི་སོང་ངམ།”
བདག་གིས་ཡང་བསྐྱར་འདི་ལྟར་འདྲི་དོན་ཅི་ཡིན་རང་ཉིད་ཀྱང་ཆ་མི་འཚལ། རྒྱུ་
མཚན་ནི་ཁོས་བཤད་ཀྱིན་པ་སུ་ཞིག་ཡིན་པ་བདག་གིས་གཞི་ནས་ཤེས་ཡོད། ཁོ་རང་
འཕག་འཚག་བྱས་ཏེ་རང་ཉིད་བདེ་ལ་འབབ་ཐབས་བྱེད།
“མདང་དགོང་ཁོ་གཉིས་ཁ་འཛིང་བྱས་རྗེས། ཁོ་ཁྱིམ་དང་གྱེས་སོང་།”
“མོ་ཤི་སོང་བ་ཡིན་ནམ།”
“ཤི་མེད། ཁོ་ཚོས་མོ་སྨན་ཁང་དུ་བསྐྱལ་ཟིན།”
“དེས་ན་ཁྱོད་ཀྱིས་ཅི་ཞིག་བཤད་ཀྱིན་ཡོད་དམ།” བདག་གིས་བཟོད་བསྲན་བྱེད་
མ་ཐུབ་པར་སྐད་བརྒྱབ། “ཁྱོད་ཀྱིས་མོ་ཤི་སོང་ཟེར་དོན་ཅི་ཡིན་ནམ།”
ངའི་སྟེང་ལ་ཁོང་ཁྲོ་མ་ལངས། གལ་སྲིད་ཁྱོད་ཀྱིས་འདི་ལྟར་ང་ལ་ཁ་བརྡ་བྱེད་ན།
ངས་ཁྱོད་ལ་ཅི་ཡང་བཤད་ཐབས་མི་འདུག”
བདག་གིས་ཁུ་ཚུར་དམ་པོར་བསྡམས་ཤིང་། སེམས་ཀྱི་ཁོང་ཁྲོའི་མེ་ལྕེ་མར་གནོན་
ཐབས་བྱས་ཏེ། གདོང་ལ་བཙན་གྱིས་འཛུམ་མདངས་ཤིག་བསྡུས།
“དགོངས་པ་མ་ཚོམས། ཁྱོད་ཀྱིས་དལ་མོར་ཤོད་དང་། བྲེལ་བ་ལང་མི་དགོས། ངས་
ཁྱོད་ལ་སྐྱོན་མི་འཛུགས།"
ཁོའི་ཤེལ་མིག་འོག་གི་སྒོར་ཞིང་སྔོ་བའི་མིག་ཟུང་ལ་དངངས་སྐྲག་ཅིག་གིས་ཁེངས་
པས། ཕར་བལྟས་ཚོད་དུ་འཇིགས་སུ་རུང་བ་དང་། ཁོས་གྱོན་པའི་ཆེ་མཐོང་ཤེལ་མིག་
གིས་ཁོའི་མིག་གཉིས་ཀྱི་དབྱིབས་ཀྱང་འགྱུར་དུ་བཅུག་ཡོད།
“དེ་རིང་ཞོགས་པར་སྒོ་སྲུང་མ་ཐོག་ཁང་དུ་འཛེགས་ཏེ་ཁོ་ཚོར་ཡི་གེ་སྐྱེལ་དུས། སྒོ་
དྲིལ་ཇི་ལྟར་མནན་ཡང་སྒོ་འབྱེད་མཁན་མ་བྱུང་། སྐབས་དེར་མོས་ཁང་པའི་ནང་འཛེར་
སྐད་ཅིག་གྲག་པ་ཐོས། སྒོའི་གཏན་པ་བརྒྱབ་མེད་པས་མོ་ནང་དུ་ཕྱིན་དུས། པའོ་ལང་ཧྲི་
མལ་ཁྲིའི་སྟེང་ཉལ་ཡོད། གནས་ཚུལ་ཧ་ཅང་ཚབས་ཆེན་ཡིན། སྒྲོག་ཙེའི་སྟེང་དུ་རྩྭ་སྐྱུར་
ཤེལ་དམ་གང་བཞག་ཡོད།”
ཧྲི་ཐི་ལུའེ་ཧྥུས་ལག་པས་གདོང་བ་བཀབ་ཅིང་། ཕྱོགས་གཅིག་ནས་ལུས་པོ་སྔ་གཞུག་
ཏུ་ཡོམ་ཡོམ་བྱེད་པ་དང་། ཕྱོགས་གཅིག་ནས་ཁ་ནས་ངུ་ངག་འབྱིན་བཞིན་ཡོད།
“དེ་དུས་མོ་ལ་ཚོར་བ་ཡོད་དམ།"
“ཡོད། ཨ། གལ་སྲིད་ཁྱོད་ཀྱིས་ཀྱང་མོའི་སྡུག་བསྔལ་ཤེས་ན་ཅི་མ་རུང་། ངས་
དངོས་གནས་བཟོད་མི་ཐུབ། དངོས་གནས་བཟོད་མི་ཐུབ།”
ཁོའི་སྐད་མགོ་ཇེ་མཐོ་ནས་ཇེ་མཐོར་བཏང་བས་རིམ་གྱིས་བཙིར་སྐད་དུ་གྱུར།
“ཨ་ཕའི་རོ། ཁྱོད་ལ་བཟོད་བསྲན་བྱེད་མི་ཐུབ་རྒྱུ་ཅི་ཡོད་དམ།” བདག་གིས་བསྲན་
མ་ཐུབ་པར་དེ་ལྟར་སྐད་བརྒྱབ། “མོ་ནི་རང་སྡུག་རང་གིས་ཉོས་ན་སྡུག་གྱོང་ཡིན་ཟེར་བ་
དེ་རེད།”
“ཁྱོད་ཇི་འདྲའི་གདུག་རྩུབ་ཆེ་བ་ལའང་།”
“རྗེས་ནས་ཁྱོད་ཀྱིས་ཅི་ཞིག་བྱས་སམ།”
“ཁོ་ཚོས་སྨན་པ་བོས། ང་བཙལ། དེ་ལས་གཞན་ཉེན་རྟོག་པར་ཉེན་བརྡ་བརྒྱབ།
ངས་ཁ་སྔོན་སྒོ་སྲུང་མར་ཧྥ་སྒོར་ཉི་ཤུ་བྱིན་ཏེ། གལ་སྲིད་མོར་དོན་དག་འདྲ་བྱུང་ཚེ་དུས་
ལྟར་ང་ལ་བརྡ་གཏོང་བར་གྱིས་ཞེས་བཤད་ཡོད།”
ཁོས་ཨེན་ཙམ་ལ་ཆིག་ལབ་ཅིག་བརྒྱབ་བྱུང་། ཁོས་གཤམ་དུ་བདག་ལ་འཆད་རྒྱུའི་
སྐད་ཆ་དེ་ནི་ཧ་ཅང་བཤད་ཁག་པོ་ཞིག་ཡིན་པ་བདག་གིས་ཚོར་ཐུབ།
“ང་དེར་སླེབས་རྗེས་མོས་ང་ལ་ཁ་བརྡ་ཅི་ཡང་མི་བྱེད། མོས་ཁོ་ཚོར་ང་འགྲོ་རུ་
ཆུགས་ཟེར། ངས་མོར་དམ་བཅས་པ་སྟེ། མོས་དོན་དག་ཅི་ཞིག་བསྒྲུབས་ཡོད་ཀྱང་རུང་
ངས་མོར་གུ་ཡངས་བྱ་ངེས་ཞེས་བཤད་མོད། ཡིན་ནའང་མོས་ངའི་སྐད་ཆར་གཞི་ནས་མི་
ཉན། མོས་མགོ་བོས་རྩིག་པ་ལ་རྡུང་བྱུང་། སྨན་པས་ང་རང་མོའི་གམ་དུ་མ་འདུག་ཟེར།
མོའི་ཁ་ལ་དམ་ལྷོད་མེད་པར་ང་འགྲོ་རུ་ཆུགས་ཞེས་སྐད་རྒྱག དེ་བས་ང་མོ་དང་ཁ་གྱེས་
ཏེ་རི་མོ་ཁང་ནས་ངང་སྒུག་བྱས། མྱུར་སྐྱོབ་རླངས་འཁོར་སླེབས་བྱུང་། ཁོ་ཚོས་མོ་འགྱོག
ཁྲིའི་སྟེང་འཇོག་དུས། ཁོ་ཚོས་ང་མེ་ཚང་དུ་གཞའ་རུ་བཅུག་པས། མོས་ང་སྔ་མོ་ནས་གྱེས་
སོང་སྙམ་ཡོད།"
བདག་གིས་ལྭ་བ་གྱོན་པའི་སྐབས་དེར། ཧྲི་ཐི་ལུའེ་ཧྥུས་བདག་ཀྱང་ཁོ་དང་ལྷན་དུ་སྨན་
ཁང་དུ་འགྲོ་ཟེར། ཁོས་བཤད་རྒྱུར། ཁོས་སྨན་ཁང་ནས་རང་གི་ཆུང་མར་མི་གཅིག་ཅན་
གྱི་ནད་ཁང་ཞིག་བླངས་ཡོད། དེ་མིན་མོ་ནད་པ་མང་ཞིང་མཁའ་དབུགས་བཙོག་པའི་ནད་
ཁང་ཆེན་པོ་ནས་སྡོད་དགོས་ཟེར། ལམ་བར་དུ་ཁོས་བདག་ལ་གསལ་བཤད་བྱ་རྒྱུར། ཅིའི་
ཕྱིར་བདག་གིས་ཁོ་ལ་འགྲོ་རོགས་བྱེད་དགོས་ཞེ་ན། གལ་སྲིད་མོས་སྔར་བཞིན་ཁོ་ལ་ངོ་ཐུག་
འདོད་མེད་ཚེ། མོས་བདག་ལ་ངོ་འཕྲད་འདོད་ཡོད་ཀྱང་སྲིད། དེ་བས་ན་བདག་གིས་ཁོའི་
ཚབ་ཞུས་ཏེ་མོར་བཤད་རྒྱུར། ཁོ་ནི་སྔར་བཞིན་མོར་དུང་ཡོད། ཁོས་མོར་སྐྱོན་སྤུ་ཉག་ཙམ་
ཡང་མི་འཛུགས། རེ་བ་ཉག་གཅིག་ནི་མོར་རོགས་རམ་ཙམ་བྱ་རྒྱུ་དེ་ཡིན། དེ་ལས་གཞན་
ཁོ་ལ་རེ་བ་ཅི་ཡང་མེད། མོའི་ནད་དྲག་རྗེས་ཕྱིར་རང་ཉིད་ཀྱི་གམ་དུ་ལོག་དགོས་པའི་རེ་བ་
གཏན་ནས་མེད། མོ་ནི་གཞི་ནས་རང་དབང་ཡིན་ཟེར་བ་དེ་རེད།
ད་ནི་གཞི་ནས་སྨན་ཁང་དུ་སླེབས་བྱུང་། ཡིད་སྐྱོ་བའི་ཐོག་ཁང་དེ་མཐོང་མ་ཐ
སེམས་སུ་འཇིགས་སྣང་ཞིག་སྐྱེས་འོངས།
ངེད་གཉིས་གཞུང་ལས་ཁང་ཞིག་ནས་གཞུང་ལ
ཁང་གཞན་ཞིག་ཏུ་སོང་ཞིང་། བགྲང་ལས་འདས་པའི་སྐས་སྒམ་མང་པོ་ཞིག་ལ་འཛེགས་
ཤིང་། བརྒྱུད་མི་ཚར་བའི་སྐྱ་ཐིང་ཐིང་གི་བར་ཁྱམས་དུ་མ་བརྒལ་རྗེས་ད་གཟོད་གཙོ་བཅོས་
སྨན་པ་རྙེད་བྱུང་། ཡིན་ནའང་། སྨན་པ་ན་རེ། ནད་པའི་གནས་ཚུལ་ཧ་ཅང་མི་ལེགས་པས།
དེ་རིང་སུ་ཡང་ནད་པར་ཐུག་མི་ཆོག་ཟེར། ངེད་ཅག་ལ་ཁ་བརྡ་བྱེད་ཀྱིན་པའི་སྨན་པ་འདིས་
ཁ་སྤུ་བཞག་ཡོད་ཅིང་། གཟུགས་ཆུང་། ལུས་ལ་ལྭ་བ་དཀར་པོ་ཞིག་གྱོན་འདུག གཞན་ལ་
ཐུགས་འཛེམས་སྤུ་ཙམ་ཡང་མི་གནང་བའི་སྤྱོད་པ་ཅན་ཞིག་རེད། ཁོང་གིས་ནད་པ་ནད་པ་
རུ་བརྩི་བ་ལས། སེམས་པ་འཁྲུགས་པའི་ཁྱིམ་མི་ཉེ་འབྲེལ་དག་ནི་ཕུང་དཀྲུག་བྱེད་མཁན་
ཉག་ཅིག་གི་ཚབ་ཏུ་བཞག་ཡོད་པས། གྲོས་ཁ་ཞིག་བྱེད་པའི་གོ་སྐབས་ཙམ་ཡང་མི་སྟེར།
གཞན་ཡང་། ཁོང་ལ་མཚོན་ན། དོན་དག་འདི་འདྲ་ལ་རྟག་ཏུ་འཕྲད་བཞིན་ཡོད་པས་གོམས་
ལོབས་སུ་གྱུར་ཡོད། འདི་ནི་བུད་མེད་སྨྱོན་མ་ཞིག་དང་མོའི་མཛའ་བོ་གཉིས་ཁ་འཛིང་བྱས་
རྗེས། ཁོང་ཁྲོས་མ་བཟོད་པར་དུག་འཐུངས་པ་ཙམ་རེད། འདི་ལྟ་བུའི་དོན་དག་ནི་རྒྱུན་དུ་
འབྱུང་བཞིན་ཡོད། དང་ཐོག་ཁོང་གིས་ཏི་ཨེར་ཁེ་ནི་གྱོད་ཀྱི་སྣ་འདྲེན་ཡིན་འདུག་སྙམ་སྟེ།
ཁོ་ལ་དགོས་པ་མེད་པའི་ཚིག་མཚོན་འགའ་བཏབ། བདག་གིས་ཏི་ཨེར་ཁེ་ནི་མོའི་ཁྱོ་ག་
ཡིན་ཞིང་། མོས་གུ་ཡངས་གཏོང་བར་རེ་བ་བྱེད་ཀྱིན་ཡོད་པ་སྨན་པ་ལ་གསལ་བཤད་ཞུས་
པ་ན། སྨན་པས་གློ་བུར་དུ་འོད་ཆེམ་ཆེམ་བྱེད་པའི་མཚར་སྣང་གི་མིག་མདངས་ཀྱིས་ཁོ་ལ་
ཅིག་བལྟས་བྱུང་། བདག་གིས་སྨན་པའི་མིག་འོད་ལས་འཕྱ་སྨོད་ཀྱི་མདངས་ཤིག་མཐོང་
བ་སྟེ། ཧྲི་ཐི་ལུའེ་ཧྥུའི་ཚུགས་ཀ་ལ་བལྟས་ན་ཆུང་མའི་བརྙས་བཅོས་མྱོང་བའི་ཕོ་ངན་ཞིག་
ཡིན་པ་ཤེས་ཐུབ་ཟེར་བ་འདྲ། སྨན་པས་ཕྲག་པ་གཟེང་གཟེང་ཞིག་བྱས་རྗེས་ན་རེ། “མིག་
སྔར་ཉེན་ཁ་ཆེན་པོ་མི་འདུག” ཟེར། ཁོང་གིས་ང་ཚོའི་དྲི་བར་ལན་འདེབས་རྒྱུར། “མོས་
དོན་དངོས་སུ་སྨན་ག་ཚོད་འཐུང་ཡོད་པ་ད་དུང་མི་ཤེས། ཡང་ན་ང་ཚོ་དོན་མེད་དུ་འཇིགས་
སྐྲག་བྱུང་བ་ཡིན་ཡང་སྲིད། བུད་མེད་རྣམས་བརྩེ་དུང་གི་ཆེད་དུ་མུ་མཐུད་དུ་རང་གིས་སྡུག་
གྱོང་མྱོང་བ་ཡོད་མོད། ཡིན་ནའང་། སྤྱིར་ན་བུད་མེད་ཚོ་ནི་ཧ་ཅང་སེམས་ཆུང་ནེམ་ཆུང་
ཡིན་པས། རང་སྲོག་གཅོད་རྒྱུ་དེ་དོན་དངོས་ལ་མི་འགྱུར། འདི་ནི་རྒྱུན་ལྡན་ལྟར་ན་མཛའ་
གྲོགས་ཀྱིས་སྙིང་རྗེ་བསྒོམ་འདོད་དམ་ཡང་ན་འཇིགས་པས་བཟོས་པའི་རྣམ་འགྱུར་ཙམ་
ཡིན” ཟེར།
ཁོང་གི་སྐད་ཆ་ལ་བརྩེ་བ་མེད་ལ་མཐོང་ཆུང་གི་བྲོ་བ་ཞིག་ཀྱང་འདྲེས་འདུག ཁོ་ལ་
མཚོན་ན། པའོ་ལང་ཧྲི“ཧྲི་ཐི་ལུའེ་ཧྥུ་ནི་པ་ལི་ནས་ལོ་གཅིག་རིང་ལ་རང་སྲོག་བཅད་དེ་
མ་ཤི་བའི་སྡོམ་རྩིས་རེའུ་མིག་ཏུ་མི་འགྱངས་པར་འགོད་དགོས་པའི་གྲངས་ཀ་ཞིག་ཡིན།
སྨན་པར་ལས་བྲེལ་ཧ་ཅང་ཆེ་བས། ཁོས་རང་གི་དུས་ཚོད་མང་པོ་ཞིག་ང་ཚོའི་ཁྲོད་ནས་
ཆུད་ཟོས་སུ་གཏོང་མི་སྲིད། སྨན་པས་ང་ཚོ་ལ་བཤད་རྒྱུར། གལ་སྲིད་ང་ཚོ་སང་ཉིན་གྱི་
དུས་ག་གེ་མོ་ཞིག་ལ་ཡོང་ན། གལ་སྲིད་དེ་དུས་པའོ་ལང་ཧྲིའི་ནད་གཞི་ཡང་ཇེ་དགར་
སོང་ན། མོའི་ཁྱོ་གས་མོ་ལ་ཐུག་འཕྲད་བྱས་ཆོག་ཟེར།

སོ་ལྔ་པ།

བདག་ལ་ཉིན་དེའི་ཉི་མ་ཇི་ལྟར་འཁྱོལ་བར་བྱས་པ་གསལ་བོ་ཞིག་བཤད་རྒྱུ་མི་འདུག
ཧྲི་ཐི་ལུའེ་ཧྥུ་ལ་ཅིས་ཀྱང་འདུག་རོགས་ཤིག་མེད་མི་རུང་། བདག་གིས་ཐབས་བརྒྱ་ཇུས་སྟོང་
གིས་ཁོའི་བློ་ཁ་སྒྱུར་ཐབས་བྱས་པ་ཡིན། དེའི་རྐྱེན་གྱིས་རང་ཉིད་ཧ་ཅང་ཐང་ཆད་འདུག
བདག་གིས་ཁོ་ལུའོ་ཧྥུ་ཕོ་བྲང་དུ་ཁྲིད། ཁོས་སྒྲོབ་ཉམས་ཀྱིས་རི་མོ་ལ་རོལ་མྱོང་བྱེད་པའི་
རྣམ་པ་སྟོན་མོད། ཡིན་ནའང་། ཁོའི་སེམས་པ་ནི་སྐད་ཅིག་ཙམ་ལ་ཡང་མི་སྡོད་པར་རང་
གི་ཆུང་མའི་ཕྱོགས་སུ་འཁོར་གྱིན་ཡོད་པ་རྟོགས་ཐུབ། བདག་གིས་ཁོ་ལ་བཙན་གྱིས་ཟ་མ་
བཟའ་རུ་བཅུག གུང་ཟས་ཀྱི་རྗེས་སུ། བདག་གིས་ཁོ་རང་མལ་དུ་ངལ་གསོ་རུ་བཅུག ཡིན་
ནའང་། ཁོ་ལ་གཉིད་འདོད་ཀྱི་བསམ་པ་ཡེ་ནས་བྲལ་འདུག བདག་གིས་རང་གི་ལས་ཤག་
ནས་ཁོ་རང་ཉིན་འགར་སྡོད་པའི་གྲོས་ཁ་བྱས། ཁོས་སྤྲོ་སེམས་ཀྱིས་དེ་ལ་ཁས་ལེན་ཞུས་བྱུང་།
བདག་གིས་ཁོ་ལ་དཔེ་ཆ་འགའ་བྱིན་ཏེ་བལྟ་རུ་བཅུག ཁོས་ཤོག་ལྷེ་འགའ་ཕར་སློག་ཚུར་
སློག་བྱས་རྗེས་ཕར་གཡུགས་པ་དང་། སྐྱོ་བའི་མིག་ཟུང་གིས་མདུན་གྱི་ནམ་མཁར་ཧྲིག་གེར་
ལྟ། དགོང་ཟས་ཟོས་རྗེས། ངེད་གཉིས་ཤོག་ཕེད་ཐེངས་མང་རྩེས། ཁོས་བདག་གི་རེ་ཐག་མི་
གཅོད་པའི་ཕྱིར་དུ། བློ་རིག་གཅིག་ཏུ་སྒྲིམ་ཞིང་ཧ་ཅང་སྤྲོ་སྣང་ལྡན་པའི་བཟོ་ལྟ་སྟོན། མཇུག་
མཐར་བདག་གིས་ཁོ་ལ་སྨན་ཆུ་ཁམ་གང་བླུད། གང་ལྟར་ཁོ་གཉིད་དེ་འདྲའི་སྐྱིད་པོ་ཞིག་
མེད་ཀྱང་། རྨི་ལམ་གྱི་ཞིང་ཁམས་སུ་མྱུལ་འགྲོ།
ངེད་ཅག་སླར་ཡང་སྨན་ཁང་དུ་སླེབས་སྐབས། ནད་གཡོག་མ་ཞིག་མཐོང་བྱུང་། མོས་
ངེད་གཉིས་ལ་པའོ་ལང་ཧྲི་བལྟས་ཚོད་ལ་ཇེ་དགར་སོང་འདུག་ཟེར། མོ་པའོ་ལང་ཧྲི་སྡོད་
སའི་ནད་ཁང་དུ་ཕྱིན་ཏེ་རང་གི་ཁྱོ་གར་ཐུག་འཕྲད་བྱེད་འདོད་ཡོད་མེད་དྲིས། པའོ་ལང་
ཧྲིའི་ས་ནས་སྐད་ལན་ཞིག་གྲག་འོངས། ཅུང་ཟད་ནས་ནད་གཡོག་མ་སྒོར་ཕྱིན་ཏེ་ན་རེ།
ནད་པས་མོ་ལ་ནད་འདྲི་བྱེད་མཁན་སུ་གང་ལའང་ཐུག་འཕྲད་མི་བྱེད་ཟེར། ངེད་གཉིས་
ཀྱིས་དེ་སྔར་ནད་གཡོག་མར་གལ་སྲིད་ནད་པ་ཏི་ཨེར་ཁེ་ལ་ཐུག་འདོད་མེད་ན། བདག་ལ་
ཐུག་འདོད་ཡོད་མེད་དྲིས་ཞེས་སྨྲས་ཡོད། ཡིན་ནའང་། ནད་པས་སྔར་བཞིན་ཁས་ལེན་མ་
བྱས། ཏི་ཨེར་ཁེའི་ཁ་ཤ་འདར་བྱུང་།
“ངས་མོར་ཨུ་ཚུགས་བྱེད་མི་འོས།” ནད་གཡོག་མས་བཤད་རྒྱུར། “མོའི་ནད་ཧ་
ཅང་ལྕི། ཉིན་འགའ་འདས་རྗེས་མོའི་ལྟ་ཚུལ་འགྱུར་ཡང་སྲིད” ཟེར།
“མོ་སུ་ཞིག་ལ་ཐུག་འདོད་ཡོད་དམ།” ཏི་ཨེར་ཁེས་དྲིས། ཁོའི་སྐད་གདངས་ཧ་ཅང་
དམའ། དམའ་དྲགས་པས་ཕལ་ཆེར་གསང་གཏམ་བཤད་པ་དང་མཚུངས།
“མོས་གཞན་གྱིས་མོར་བར་ཆད་མི་གཏོང་བའི་རེ་བ་འདོན།”
ཏི་ཨེར་ཁེས་ལག་བརྡ་ཧ་ཅང་ཡ་མཚན་ཞིག་བརྒྱབ་བྱུང་། དེ་ནི་ཁོའི་ལག་པ་གཉིས་
རང་གི་ལུས་པོ་ལ་མ་ཐོགས་པར་བར་སྣང་ནས་རང་འགུལ་བྱེད་པ་དང་མཚུངས།
“ཁྱོད་ཀྱིས་མོར་འདི་ལྟར་བཤད་ཆོག་གམ། གལ་སྲིད་མོ་སུ་ཞིག་ལ་ཐུག་འདོད་ན།
ངས་དེ་འཁྲིད་འོང་ཆོག ངས་ནི་མོ་ལ་སྤྲོ་བ་སྦྱིན་རྒྱུ་ཁོ་ནའི་ཆེད་ཡིན།”
ནད་གཡོག་མས་བྱམས་དང་བརྩེ་བའི་འོད་མདངས་འཁྱུགས་པའི་མིག་གིས་ཏི་
ཨེར་ཁེ་ལ་ཅིག་བལྟས། མིག་མདངས་འདིས་དེ་སྔ་འཇིག་རྟེན་གྱི་འཇིགས་སྣང་དང་སྡུག་
བསྔལ་མང་པོ་ཞིག་མཐོང་མྱོང་མོད། ཡིན་ནའང་། དེའི་ནང་དུ་གདུག་རྩུབ་མེད་པའི་
འཇིག་རྟེན་གྱི་འཕྲུལ་སྣང་ཞིག་བཅུག་ཡོད་པས། མོའི་མིག་མདངས་ནི་ཤིན་ཏུ་དྭངས་ཤིང་
གཙང་།
མོའི་སེམས་པ་བདེ་ལ་བབ་དུས་ངས་མོར་བཤད་ངེས་ཡིན།”
ཏི་ཨེར་ཁེའི་ལུས་ངག་ཡིད་གསུམ་ལ་བརྩེ་སེམས་ཚད་མེད་ཅིག་གིས་ཁྱབ་སྟེ། མོས་
སྐད་ཆ་འདི་མྱུར་དུ་པའོ་ལང་ཧྲི་ལ་བཤད་པའི་རེ་བ་བཏོན།
“འདིས་ཕལ་ཆེར་མོའི་ནད་དྲག་པར་ཕན་ཡང་སྲིད་པས། ངས་ཁྱོད་ལ་ཞུ་བ་བྱེད།
ཁྱེད་ཀྱིས་ད་ལྟ་ཉིད་དུ་མོ་ལ་ཅིག་དྲིས།”
ནད་གཡོག་མའི་གདོང་ལ་སྙིང་རྗེའི་འཛུམ་ཆུང་ཞིག་ལང་བཞིན་ནད་ཁང་དུ་འཛུལ།
ང་ཚོས་མོས་སྐད་གདངས་དམའ་མོས་ཅི་ཞིག་བཤད་བཞིན་པ་ཐོས། དེ་དང་བསྟུན་ནས་
བདག་གིས་དབྱེ་བ་ཕྱེད་མི་ཐུབ་པའི་སྐད་གདངས་ཤིག་གིས་ལན་བཏབ་པ་ཐོས།
“མིན། མིན། མིན།”
ནད་གཡོག་མ་ཕྱིར་སྒོ་ལ་འོངས་ཏེ་མགོ་བོ་གཡུག་གཡུག་བྱས།
“ད་གིན་གྱི་དེ་མོས་སྐད་ཆ་བཤད་པ་ཡིན་ནམ།” བདག་གིས་དྲིས། “མོའི་སྐད་
གདངས་ཡོངས་སུ་འགྱུར་སོང་།”
“མོའི་གྲེ་བ་ཧ་ལམ་དུག་ཆུས་བསྲེགས་ཟིན།”
ཏི་ཨེར་ཁེ་སྡུག་བསྔལ་གྱིས་ངུ་ཤུམ་བྱས་བྱུང་། བདག་གིས་ཁོ་སྔོན་ལ་སྒོ་ཕྱིར་འགྲོ་རུ་
བཅུག་ཅིང་། སྒོ་ཁ་ནས་བདག་ལ་སྒུགས། བདག་ནད་གཡོག་མར་སྐད་ཆ་འགའ་བཤད་རྒྱུ་
ཡོད་ཅེས་བཤད། བདག་གིས་སྐད་ཆ་ཅི་ཞིག་བཤད་རྒྱུ་ཡིན་པ་ཁོས་བདག་ལ་དྲིས་མ་བྱུང་ལ།
གྲག་མེད་ངང་སྒོ་ཕྱིར་སོང་། ཁོའི་སེམས་ཤུགས་གཞི་ནས་ཉམས་ཡོད་པ་འདྲ་ཞིང་། ངག་ལ་
ཉན་པའི་བྱིས་པ་ཞིག་དང་མཚུངས་པར་ཇི་ལྟར་བཀོད་འདོམས་བྱས་ཀྱང་ཆོག
“མོས་འདི་ལྟ་བུའི་དོན་དག་ཅིག་སྒྲུབ་དོན་ཁྱོད་ལ་ཨེ་བཤད་དམ།” བདག་གིས་
ནད་གཡོག་མར་དྲིས།
“མི་བཤད། མོས་ཅི་ཡང་མི་བཤད། མོ་འཇམ་ཅག་གེར་གདོང་བ་གནམ་དུ་ཕྱོགས་
ཏེ་ཉལ། སྐབས་རེར་ཆུ་ཚོད་འགའ་ཞིག་གི་རིང་ལ་འགུལ་ཙམ་ཡང་མི་བྱེད། ཡིན་ནའང་།
མོའི་མིག་ལས་མཆི་མ་རྒྱུན་མི་ཆད་པར་བཞུར་ཞིང་། མིག་ཆུས་སྔས་མགོ་ཡང་བརླན་
པར་བྱས་ཡོད། མོའི་ལུས་པོ་ཧ་ཅང་ཞན། ཐ་ན་ལག་ཕྱིས་ཀྱང་སྤྱོད་མི་ཐུབ་པས་མིག་ཆུ་ནི་
གདོང་བ་ནས་མར་བཞུར་བཞིན་ཡོད།”
བདག་གི་སེམས་ལ་གློ་བུར་དུ་ཟུག་གཟེར་ཞིག་ལངས་བྱུང་། གལ་སྲིད་སི་ཐི་ལེ་ཁི་
ལན་ཏི་བདག་མདུན་དུ་ཡོད་པའི་དབང་དུ་བཏང་ན། བདག་གིས་ད་ལྟ་ཉིད་དུ་ཁོ་གསོད་
ངེས་ཡིན། ནད་གཡོག་མ་དང་ཁ་གྱེས་པའི་སྐབས་དེར། བདག་གིས་རང་གི་ངག་ཀྱང་
འདར་འདར་བྱེད་བཞིན་ཡོད་པ་རྟོགས།
ཏི་ཨེར་ཁེས་སྒོ་ཁའི་སྐས་ཐོག་ཏུ་བདག་ལ་སྒུག་ཡོད། ཁོས་ད་ལྟ་ཧ་ལམ་ཅི་ཡང་
མཐོང་གིན་མེད། བདག་ཁོ་དང་དཔུང་གཏུག་རྒྱག་ལ་ཉེ་བའི་དུས་དེར། ཁོས་ད་གཟོད་
བདག་ཁོའི་གམ་དུ་ཡོད་པ་ཚོར་བྱུང་། ངེད་གཉིས་ཁ་བརྡ་ཅི་ཡང་མེད་པའི་སྒོ་ནས་ཕྱིར་
ཡུལ་དུ་ལོག བདག་གིས་བསམ་བློ་བཞི་གསུམ་བཅུ་གཉིས་བཏང༌། ཡང་སྙིང་དོན་དག་
ཅི་ཞིག་གི་དབང་གིས་སྙིང་རྗེ་འཆོར་བའི་མི་འདི་ཤི་ལམ་དུ་བརྫངས་དགོས་པ་ཡིན་ནམ།
བདག་གིས་བལྟས་ན། ད་ལྟ་སི་ཐི་ལེ་ཁི་ལན་ཏིས་བཀྲ་མི་ཤིས་པའི་དོན་འདི་ཤེས་ཡོད་
ཚོད་འདུག རྒྱུ་མཚན་ནི་ཉེན་རྟོག་པ་ཅིས་ཀྱང་ཁོ་རང་བཙལ་དུ་འོང་ཡོད་ཅིང་། ཁོའི་ཁ་
ནས་དཔང་ཚིག་ཀྱང་བླངས་ཡོད་ངེས་ཡིན། བདག་གིས་སི་ཐི་ལེ་ཁི་ལན་ཏི་ད་ལྟ་གང་དུ་
ཡོད་པ་ཤེས་མི་ཐུབ། ཁོ་ཕྱིར་རང་གིས་རི་མོ་ཁང་དུ་འདོད་བཞིན་པའི་གནམ་ཁང་ཐབས་
ཆག་དེར་སོང་ཡོད་ཀྱང་སྲིད། མོ་ཁོ་དང་ངོ་ཐུག་འདོད་མེད་པ་འདི་ངོ་མ་ཡ་མཚན་ཆེ། ཁོ་
འབོད་དུ་མི་འཇུག་པའི་དོན་ནི་ཁོ་གཏན་ནས་འོང་མི་སྲིད་པ་མོས་རྟོགས་ཡོད་པ་ཡིན་
ཡང་སྲིད། བདག་གིས་དངོས་གནས་ཤེས་འདོད་པ་ནི། མོས་ཇི་འདྲའི་གདུག་རྩུབ་ཆེ་བའི་
གཡང་གཟར་གཏིང་མེད་ཅིག་མཐོང་བས་ན། ད་གཟོད་འཇིགས་སྐྲག་དང་རེ་ཐག་ཆད་དེ་
གསོན་འདོད་མེད་པར་གྱུར་པ་རེད་སྙམ།

སོ་དྲུག་པ།

དེའི་རྗེས་ཀྱི་གཟའ་འཁོར་གཅིག་གི་རིང་ནི་དངོས་གནས་ཉམ་ང་བ་ཞིག་རེད། ཧྲི་ཐི་
ལུའེ་ཧྥུ་ཉིན་རེར་སྨན་ཁང་དུ་ཐེངས་གཉིས་རེར་ཆུང་མ་ལ་ནད་འདྲི་བྱེད་དུ་སོང་མོད། པའོ་
ལང་ཧྲིས་གཞི་ནས་ཁོ་ལ་ཐུག་འཕྲད་མ་བྱས། ཉིན་འགའི་སྔོན་ལ་ཁོ་རང་སྨན་ཁང་ནས་ཕྱིར་
ལོག་སྐབས་སེམས་ཁམས་ཅུང་བདེ་ལ་བབས་ཡོད་པར་མ་ཟད། རེ་བས་ཀུན་ནས་ཁེངས་ཡོད།
རྒྱུ་མཚན་ནི་སྨན་པས་ཁོ་ལ་པའོ་ལང་ཧྲི་ཉིན་རེ་ནས་ཉིན་རེར་ཇེ་བཟང་ཇེ་དགར་འགྲོ་
བཞིན་ཡོད་ཅེས་བཤད་པའི་ཕྱིར། ཡིན་ན་ཡང་། ཉིན་འགའི་རྗེས་སུ། ཧྲི་ཐི་ལུའེ་ཧྥུ་རེ་ཐག་
ཆད་ཅིང་སྡུག་བསྔལ་གྱི་འོབས་སུ་ལྷུང་དོན་ནི་སྨན་པས་སེམས་ཁྲལ་བྱེད་བཞིན་པའི་འདུས་
ནད་གཞི་ནས་བརྡོལ་བྱུང་བས། ནད་པ་གསོན་རེ་བྲལ་བས་རེད། ནད་གཡོག་མས་ཧྲི་ཐི་ལུའེ་
ཧྥུ་ལ་གདུང་སེམས་སྐྱེད་ཀྱིན་ཡོད། ཡིན་ནའང་། མོས་སེམས་གསོའི་སྐད་ཆ་ཅི་ཞིག་བརྗོད་
དགོས་པ་གཞི་ནས་ཤེས་ཀྱིན་མེད། ནད་པ་འགུལ་འགུལ་ཅི་ཡང་མི་བྱེད་པར་མལ་ཁྲིའི་སྟེང་
ཉལ་ཞིང་། སྐད་ཆ་ཚིག་གཅིག་ཀྱང་མི་སྨྲ་བར་མིག་གཉིས་ཀྱིས་མདུན་གྱི་ནམ་མཁར་ལྟ། དེ་
ནི་གཤིན་རྗེ་སླེབས་པར་ངང་སྒུག་བྱེད་པ་དང་ཀུན་ནས་མཚུངས། ཕར་བལྟས་ན་སྙིང་རྗེའི་
ཡུལ་དུ་གྱུར་པའི་བུད་མེད་འདི་ལ་ད་ནི་ཉིན་ཞག་ཁ་ཤས་ཙམ་གྱི་ཚེ་ཚད་ལས་མེད། མཚན་
མོ་ཞིག་ལ། དུས་ཚོད་འཕྱི་པོ་ཆགས་ཡོད། ཧྲི་ཐི་ལུའེ་ཧྥུ་བདག་ལ་བལྟ་རུ་སླེབས་བྱུང་། ཁོའི་
ངག་མ་འཁྲོལ་བའི་དུས་དེར། བདག་གིས་ཁོ་རང་ཤི་བརྡ་རྒྱག་ཏུ་འོང་བ་རྟོགས་ཐུབ། ཧྲི་
ཐི་ལུའེ་ཧྥུའི་ལུས་སེམས་གཉིས་ཀར་ངལ་ཞིང་དུབ་པའི་རྩེ་མོར་སོན་ཡོད། སྔོན་ཆད་ཁོས་
བདག་ལ་རྫོགས་རྒྱུ་མེད་པའི་ཁ་བརྡ་མང་པོ་ཞིག་བྱེད་མོད། དེ་རིང་ཁོས་སྐད་ཆ་ཚིག་གཅིག་
ཀྱང་མི་བཤད་པར་ཁྱིམ་དུ་སླེབས་མ་ཐག་ཐང་ཆད་དེ་བདག་གི་འབོལ་ཁྲིའི་སྟེང་དུ་ལོག
བདག་གིས་ཁོ་ལ་སེམས་གསོ་ཇི་འདྲ་བྱས་ཀྱང་ཕན་ཐོགས་མེད་གཤིས། རེ་ཞིག་ལ་ཁོ་ཁ་
རོག་གེར་དེ་རུ་ཉལ་ནས་སྡོད་དུ་བཅུག བདག་གིས་དཔེ་ཆ་ཞིག་ལ་བལྟ་སྙམ་མོད། ཡིན་
ནའང་། དེ་ནི་ཁོ་ལ་མ་གུས་པས་སེམས་སྡུག་པར་དོགས་ཏེ། སྒེའུ་ཁུང་མདུན་དུ་ཁ་རོག་གེར་
ཙོག་སྟེ་ཐ་མག་འཐེན་བཞིན། ཁོ་བདག་ལ་དུས་ནམ་ཞིག་ལ་ཁ་གྲག་འདོད་ཡོད་ན་དེ་དུས་
ད་གཟོད་ཁོ་ལ་ཁ་བརྡ་བྱེད་སྙམ་སྟེ་སྒུག་བསྡད།
“ཁྱོད་ང་ལ་ཧ་ཅང་བརྩེ་སེམས་ཡོད།” མཇུག་མཐར་ཁོ་ན་རེ། “ཚང་མ་ང་ལ་བརྩེ་
སེམས་ཡོད” ཟེར།
“བླུན་བཤད་མ་རྒྱག” བདག་ཅུང་ཟད་དོགས་མི་བདེ་བར་གྱུར་ཏེ་སྨྲས།
“ད་གིན་སྨན་ཁང་གི་ཁོ་ཚོས་ང་ལ་སྒུག་སྡོད་དང་ཆོག་ཟེར། ཁོ་ཚོས་ང་ལ་རྐུབ་
སྟེགས་ཤིག་ཁྱེར་འོངས་པས་ང་དེ་ལ་ཙོག་སྟེ་ནད་ཁང་གི་ཕྱི་ནས་སྒུག་བསྡད། མོས་དངོས་
གནས་ལྕོགས་ཐབས་མེད་པའི་སྐབས་དེར་ད་གཟོད་ང་རང་ནང་དུ་བོས། མོའི་ཁ་དང་མ་
ནེ་དུག་གིས་འཚིག་འདུག མོའི་འཇམ་མཉེན་གྱི་ཤ་དེ་དུག་གིས་བསྲེགས་ཏེ་གང་སར་
རྨ་ཤུལ་གྱིས་ཁེབས་པ་མཐོང་ན་དངོས་གནས་ཡིད་སེམས་སྡུག་བསྔལ་གྱིས་བཟོད་གླགས་
བྲལ་འགྲོ། མོ་ནི་ཧ་ཅང་ལྷིང་འཇགས་ཀྱི་ངང་ནས་གཤེགས་པས། ནད་གཡོག་མ་
བཤད་བར་དུ་ངས་མོ་གཤེགས་ཟིན་པའང་མ་ཤེས།”
ཁོ་ནི་ཐང་ཆད་དྲགས་པས་ངུ་ཤུམ་བྱེད་པའི་སྟོབས་ཤུགས་ཀྱང་མི་འདུག ཁོའི་
ལུས་ཧྲིལ་བོའི་སྟོབས་ཤུགས་ཉམས་ཏེ་གན་རྐྱལ་དུ་ཉལ་ཞིང་། ཕལ་ཆེར་ཡན་ལག་གི་
ཟུངས་ཀྱང་ཟད་འདུག་པ་འདྲ། ཅུང་ཙམ་ནས་ཁོ་རབ་རིབ་ཀྱི་ངང་ནས་གཉིད་འཐིབ་
པོ་ཞིག་གི་ཞིང་ཁམས་སུ་མྱུལ་སོང་། འདི་ནི་ཁོ་གཟའ་འཁོར་འདིའི་ནང་གཉིད་སྨན་ལ་
མ་བརྟེན་པའི་རྨི་ལམ་གྱི་ཞིང་ཁམས་སུ་མྱུལ་ཐེངས་དང་པོ་ཡིན། རང་བྱུང་ཁམས་འདིས་
སྐབས་རེར་འགྲོ་བ་སེམས་ཅན་ལ་གདུག་རྩུབ་བསྐྱེད་པ་དང་། སྐབས་རེར་སྙིང་རྗེ་སྦྱིན་
འོང་། བདག་གིས་ཁོའི་ལུས་ལ་མལ་ཐུལ་བཀབ་རྗེས་གློག་སྒྲོན་གཟིམས་པ་ཡིན། ཕྱི་ཉིན་
སྔ་མོར། བདག་གཉིད་ལས་སད་རྗེས། ཁོ་ད་དུང་གཉིད་དུ་ཡུར་འདུག ཁོ་ནི་མཚན་གང་
བོར་འགུལ་འགུལ་ཙམ་ཡང་མ་བྱས་པར་འདུག་སྟེ། གསེར་གྱི་མཐའ་ཤན་ཅན་གྱི་མིག་
ཤེལ་དེ་ད་དུང་གདོང་ཁུག་ལ་བསྐྱོན་འདུགའཛམ་གླིང་རྩོམ་རིག་གྲགས་ཅན་བོད་འགྱུར་དཔེ་ཚོགས།
་
སོ་བདུན་པ།

པའོ་ལང་ཧྲི•ཧྲི་ཐི་ལུའེ་ཧྥུ་འདས་རྗེས། གནས་ཚུལ་ལ་རྙོག་འཛིང་ཆེ་བས་འགྲོ་
ལུགས་མང་པོ་ཞིག་རེ་རེ་བྱས་ཏེ་བསྒྲུབ་དགོས། ཡིན་ནའང་། མཇུག་མཐར་ང་ཚོས་པུར་
འཇུག་གི་ཆོག་མཆན་དཔང་ཡིག་ལེན་ཐུབ་བྱུང་། པུར་འདྲེན་ཤིང་རྟའི་རྗེས་འབྲངས་
ཏེ་པུར་སྐྱེལ་མཁན་བདག་དང་ཏི་ཨེར་ཁེ་གཉིས་ལས་མེད། པུར་ཕར་སྐྱེལ་དུས་འགྲོས་
ཧ་ཅང་དལ། ཕྱིར་ལོག་དུས་པུར་འདྲེན་ཤིང་རྟ་འགྲོས་ལ་བཏེགས་ཏེ་རྒྱུག་རྒྱུག་བྱས་
བྱུང་། ཤིང་རྟ་ཁ་ལོ་པས་མུ་མཐུད་དུ་རྟ་ལ་ལྕག་གིས་འབྲབ། དུས་དེར་བདག་གི་སེམས་སུ་
འཇིགས་སུ་རུང་བའི་ཚོར་བ་ཡ་མཚན་ཞིག་སྐྱེས་བྱུང་། དེ་ནི་ཁ་ལོ་པས་གང་མགྱོགས་
སྐོས་ཤི་བོ་རྗེས་སུ་བསྐྱུར་འདོད་པ་དང་མཚུངས། བདག་ནི་ཤིང་རྟ་རྗེས་མ་དེ་ལ་བསྡད་ཡོད
པས་མདུན་ཕྱོགས་སུ་ཡོམ་ཡོམ་དུ་སྐྱོད་བཞིན་པའི་པུར་འདྲེན་ཤིང་རྟ་དེ་དུས་ངེས་མེད་
ནང་མཐོང་གིན་འདུག ང་ཚོའི་ཁ་ལོ་པས་ཀྱང་རང་གི་ཤིང་རྟ་རྗེས་སུ་ལུས་དོགས་ཏེ་མུ་
མཐུད་དུ་རྟ་ལ་ལྕག་གིས་འབྲབ། དེ་དུས་བདག་ལའང་དོན་དག་འདི་འཕྲལ་དུ་རང་སེམས་
ཀྱི་དགུ་ནས་གཏིང་བརྗེད་བྱེད་འདོད་པའི་དྲན་ཚུལ་ཞིག་བྱུང་། འདི་ནི་དོན་དངོས་སུ་
རང་དང་འབྲེལ་བ་སྤུ་ཙམ་ཡང་མེད་པའི་སྐྱོ་གར་ཞིག་ཡིན་ལ་བདག་གཞི་ནས་དོན་དག་
འདི་ལ་སུན་སྣང་སྐྱེས་མགོ་བརྩམས། བདག་གིས་བརྗོད་གཞི་གཞན་ཞིག་བཙལ་ཏེ་ཧྲི་ཐི་
ལུའེ་དྷུ་དང་ཁ་བརྡ་བྱས། བདག་གིས་འདི་ལྟར་བྱེད་དོན་ནི་རང་ཉིད་ཀྱི་སུན་སྣང་སེལ་
ཆེད་ཡིན་མོད་ཀྱང་། དེ་ནི་ཧྲི་ཐི་ལུའེ་ཧྥུའི་སེམས་པ་གཡེང་ཆེད་ཡིན་ཞེས་རང་མགོ་རང་
གིས་གཡོགས།
“ཁྱོད་རང་གནས་སྐབས་སུ་ས་ཆ་གཞན་ལ་ལྟ་སྐོར་རེ་བྱེད་དུ་སོང་ན་མི་ལེགས་
སམ།" བདག་གིས་བཤད་རྒྱུར། “ད་ལྟ་ཁྱོད་པ་ལི་ནས་བསྡད་ན་སྙིང་བོ་ཅི་ཡང་མེད།"
ཁོས་བདག་གི་དྲི་བར་ལན་མ་བཏབ། བདག་གིས་མུ་མཐུད་དུ་དྲིས།
“རྗེས་སུ་ཁྱོད་ལ་འཚོ་བའི་ཐད་ནས་བཀོད་སྒྲིག་ག་འདྲ་ཡོད་དམ།”
“མེད།”
“ཁྱོད་ཀྱིས་ཅིས་ཀྱང་སེམས་ཤུགས་བསྐྱེད་དགོས། ཅིའི་ཕྱིར་ཕྱིར་དབྱི་ཐ་ལིར་སོང་
སྟེ་ཡང་བསྐྱར་རི་མོ་འབྲི་མགོ་མི་རྩོམ་མམ།”
ཁོས་སྔར་བཞིན་ལན་མ་བཏབ། སྐབས་དེར་ང་ཚོའི་ཁ་ལོ་པས་བདག་འུ་ཐུག་གི་
གནས་དེ་ལས་བསྐྱབས་བྱུང༌། ཁོས་རྟ་ཁ་ཇེ་དལ་དུ་ཅིག་བཏང་ཞིང་། ཁ་ལོ་ཕྱིར་འཁོར་
ཏེ་བདག་ལ་ཅི་ཞིག་སྨྲས་བྱུང་། བདག་གིས་ཁོས་སྐད་ཆ་ཅི་ཞིག་བཤད་ཀྱིན་པ་ཧ་མ་གོ་
བས། མགོ་བོ་དྲ་ཁུང་ལས་ཕྱིར་ཕྱུངས་པ་ལས་འོས་མེད། ཁོས་མ་གཞིར་ང་ཚོ་ས་ཆ་གང་དུ་
བབ་རྒྱུ་ཡིན་པ་ཤེས་འདོད་རེད། བདག་གིས་ཁོ་ལ་ཨེན་ཙམ་སྒུགས་ཞེས་སྨྲས།
“འུ་གཉིས་ཀྱིས་མཉམ་དུ་གུང་ཟས་བཟའ་ཨེ།” བདག་གིས་ཏི་ཨེར་ཁེ་ལ་སྨྲས།
“ངས་ཁ་ལོ་པར་ཤིང་རྟ་ཕི་ཁཱར་ཐང་ཆེན་དུ་བསྡད་ཆོག་ཅེས་སྨྲས་ན་ཇི་འདྲ་འདུག”
“ང་ཟ་མ་བཟའ་རུ་འགྲོ་མི་འདོད། ང་རང་གི་རི་མོ་ཁང་དུ་འགྲོ་རྒྱུ་ཡིན།”
བདག་ཅུང་ཟད་ལ་སོམ་ཉིའི་ངང་དུ་ལུས།
“ཁྱོད་ཀྱིས་ང་ཡང་ཁྱོད་དང་ལྷན་དུ་འགྲོ་ཟེར་བ་ཡིན་ནམ།” བདག་གིས་སྨྲས།
“མིན། ང་རང་གཅིག་པུ་འགྲོ་འདོད་ཡོད། "
“ལགས་སོ། །”
བདག་གིས་ཁ་ལོ་པར་ཤིང་རྟ་བགྲོད་པའི་ཁ་ཕྱོགས་བསྟན། ཤིང་རྟ་མུ་མཐུད་དུ་
མདུན་དུ་རྒྱུགས། ངེད་གཉིས་ཡང་བསྐྱར་ཁུ་སིམ་པོར་གྱུར། ཏི་ཨེར་ཁེ་ནི་པའོ་ལང
ཧྲི་སྨན་ཁང་དུ་བསྐྱལ་བའི་སྔ་དྲོ་ལྟས་ངན་དེ་ནས་བཟུང་རི་མོ་ཁང་དུ་ཐེངས་གཅིག་
ལའང་མ་སོང་། བདག་ཁོ་ལ་འགྲོ་རོགས་བྱེད་མི་དགོས་པས་སེམས་པ་ཧ་ཅང་དགའ་བྱུང་།
ཁོ་ཚང་གི་སྒོ་ཁ་ནས་ངེད་གཉིས་ཁ་གྱེས། ཕྲག་གི་རྡོག་ཁྲེས་ལྕི་མོ་ཕོག་པ་ནང་བཞིན་
རང་ཉིད་ལམ་དུ་ཆས། པ་ལིའི་སྲང་ལམ་གྱིས་བདག་ལ་སྤྲོ་སྣང་གསར་བ་ཞིག་སྩལ་བྱུང་།
བདག་གིས་སྤྲོ་སྣང་གི་སྒོ་ནས་བྲེལ་འཚུབ་ཀྱིས་ཕར་འགྲོ་ཚུར་འོང་བྱེད་པའི་སྐྱེ་བོའི་
ཚོགས་ལ་བལྟས། ཉིན་འདིར་གནམ་གཤིས་ཧ་ཅང་བཟང་། ཉི་འོད་ལམ་ལམ་དུ་འཚེར།
བདག་སེམས་སུ་འཚོ་བའི་སྤྲོ་སྣང་ཞིག་རླབས་རྒྱུན་བཞིན་འཕྱོ་བཞིན་ཡོད། སྤྲོ་སྣང་འདི་
ནི་དེ་སྔའི་དུས་དང་རྣམ་པ་གང་དང་བསྡུར་ཡང་སྔར་བས་ཤུགས་དྲག་ལ་རྒྱུན་རིང་།
བདག་གི་སྤྲོ་སྣང་དེ་གནོན་ཐབས་མེད། ཧྲི་ཐི་ལུའེ་ཧྥུ་དང་ཁོའི་སྡུག་བསྔལ་ཡོངས་རྫོགས་
སེམས་ཀྱི་རྒྱབ་ལོགས་སུ་གཡུགས། བདག་གིས་འཚོ་བ་ལ་ལོངས་སྤྱོད་དགོས།

སོ་བརྒྱད་པ།

སླར་ཡང་གཟའ་འཁོར་གཅིག་ཙམ་ལ་བདག་གིས་ཁོ་མཐོང་མ་བྱུང་། ཉིན་ཞིག་གི་
མཚན་མོའི་ཆུ་ཚོད་བདུན་འདའ་ཙམ་ན་ཁོ་བདག་བཙལ་དུ་འོངས། ཁོའི་ལུས་ལ་འདུན་
གོས་གྱོན་ཡོད་པ་དང་། ལི་མོ་སྒོར་སྒོར་དེའི་སྐེད་དུ་དར་ཡུག་ནག་པོ་ཞིག་དཀྲིས་འདུག
ཐ་ན་ཁོས་རྒྱུན་དུ་སྤྱོད་བཞིན་པའི་ལག་ཕྱིས་ཀྱི་མཐའ་ཡང་ནག་པོ་བྱས་ཡོད། ཁོའི་ལུས་
ཡོངས་ཀྱི་འདུན་གོས་འདིས་ཆག་སྒོ་ཞིག་གི་ཁྲོད་དུ་ཁོའི་འཇིག་རྟེན་འདིའི་གཉེན་ཉེ་
ཡོངས་རྫོགས་རྐྱེན་ལམ་དུ་ཤོར་བ་དང་། ཐ་ན་ཐག་རིང་གཉེན་ཉེ་ཞིག་ཀྱང་མ་ལུས་པ་ལྟ་
བུ་ར་སྤྲོད་བྱེད། ཁོའི་ཚོ་ཞིང་རྒྱགས་པའི་ལུས་པོ་དང་དམར་མདངས་རྒྱས་པའི་གདོང་བ་
དེ་དང་འདུན་གོས་གཉིས་ཡེ་ནས་ཆ་མི་མཉམ། གནམ་རྒན་མ་དངོས་གནས་གདུག་རྩུབ་
ཆེ་སྟེ། འདི་འདྲའི་ཡ་ང་ཞིང་ཡིད་སྐྱོ་བའི་སྐྱེ་བོ་ཞིག་གི་ལུས་ལ་དགོད་བྲོ་བའི་གྲུབ་ཆ་
མང་པོ་ཞིག་སྩལ་འདུག
ཁོས་བདག་ལ་བཤད་རྒྱུར། ཁོ་རང་ཕྱི་རྒྱལ་དུ་འགྲོ་རྒྱུར་སེམས་ཐག་བཅད་ཟིན་ཟེར།
ཡིན་ནའང་། དེ་ནི་བདག་གིས་གྲོས་ཁ་བཏོན་པའི་དབྱི་ཐ་ལི་མ་ཡིན་པར་ཧོ་ལན་རེད།
“ང་རང་སང་ཉིན་ལམ་ལ་ཆས་འགྲོ། འདི་ནི་ཕལ་ཆེར་འུ་གཉིས་ཀྱི་ཆེས་མཇུག་
མཐའི་ཐུག་འཕྲད་ཡིན་སྲིད།”
བདག་གིས་དེ་ལ་འོས་འཚམ་གྱི་ལན་ཞིག་བཏབ། ཁོ་རང་བཙན་གྱིས་དགོད་ཙམ་བྱས།
“ང་རང་ལོ་ལྔ་ལ་ཕྱིར་ཕ་ཡུལ་དུ་ལོག་མ་མྱོང་། ཕ་ཡུལ་གྱི་གནས་ཚུལ་མང་པོ་ཞིག་
ངས་བརྗེད་སོང་། ཕལ་ཆེར་ང་རང་ཕ་མེས་ཡང་མེས་ཀྱི་ཤུལ་བཞག་ཁང་རྙིང་དེ་དང་བར་
ཐག་ཧ་ཅང་རིང་པོ་འདུག་སྙམ། ཐ་ན་སླར་ཡང་ཁང་རྙིང་དེ་དང་མཇལ་བར་ཁ་སྐྱེངས་
པའི་སེམས་པ་ཞིག་འདུག ཡིན་ནའང་། ད་ལྟ་དེ་ནི་ང་རང་འཚོ་རྟེན་བྱེད་སའི་གནས་ཉག་
ཅིག་ཡིན་སྙམ།”
ད་ལྟ་ཧྲི་ཐི་ལུའེ་ཧྥུའི་ལུས་སེམས་གཉིས་ཀར་འཚོ་བའི་རྨ་ཁས་ཁེངས་འདུག ཁོའི་
དྲན་ཤེས་ཀྱིས་ཁོ་སླར་ཡང་བྱམས་བརྩེ་ལྡན་པའི་ཨ་མའི་བརྩེ་དྲོད་མྱོང་བར་སྐུལ། ལོ་དུ་
མའི་རིང་ལ་བཟོད་བསྲན་བྱས་པའི་འཕྱ་སྨོད་དང་ཟུར་ཟས་ད་ལྟ་ཁོ་རང་གཞི་ནས་ཕམ་
པར་བྱས་འདུག པའོ་ལང་ཧྲིས་ངོ་ལོག་བརྒྱབ་པ་འདིས་ཁོ་ལ་ཆེས་མཇུག་མཐའི་གནོན་
ཤུགས་ཐེངས་ཤིག་བྱིན་པས། ཁོས་འཛུམ་མདངས་ཀྱིས་འཕྱ་སྨོད་ལ་ཁ་གཏད་བྱེད་པའི་
མཉེན་གཤིས་དེ་ཡོངས་སུ་ཉམས་པར་བྱས་ཡོད། ཁོ་ད་ནི་རང་ལ་འཕྱ་སྨོད་བྱེད་པའི་སྐྱེ་
བོའི་ཚོགས་དེ་དག་དང་ལྷན་ཅིག་ཏུ་ཧ་དགོད་རྒྱག་བཞིན་སྡོད་མི་འོས། ཁོ་ད་ལྟ་སྤྱི་ཚོགས་
ཀྱི་ཕ་རོལ་ཏུ་སྤྱུགས་ཟིན་པའི་མི་ཞིག་ཏུ་གྱུར་འདུག ཁོས་བདག་ལ་བཤད་རྒྱུར། ཁོའི་
བྱིས་པའི་དུས་ནི་གྲ་དག་པའི་སོ་ཕག་གི་ཁང་པ་ཞིག་ཏུ་བསྐྱལ་བ་དང་། ཁོའི་ཨ་མ་ནི་མི་
གྲ་དག་ཅིག་ཡིན། མེ་ཚང་གཙང་ཞིང་འོད་འཚེར་འཚེར་བྱེད། ངོ་མ་ཡ་མཚན་ཞིག་ཡིན།
སླ་ང་དང་། དཀར་ཡོལ། སྐྱོགས། སྡེར་མ་སོགས་ཀྱི་སྒྲིག་ཚུལ་གོ་རིམ་ལྡན་ཞིང་མི་འཆོལ་
མི་འཁྲུགས་པར་གྲ་དག་པོ་འདུག་ཅིང་། ཕྱོགས་གང་ནས་བལྟས་ཀྱང་སྟེང་དུ་ས་རྡུལ་གྱི་དྲི་
མ་ཙམ་ཡང་འགོས་པ་མཐོང་མི་ཐུབ་ཟེར། ངོ་མ་བཤད་ན། ཁོའི་ཨ་མ་གཙང་སྦྲ་ལ་དགའ་
བ་ཐལ་དྲགས་འདུག བདག་གིས་གཙང་མ་གཙང་རྐྱང་གི་ཨ་མ་རྒན་མོ་ཞིག་མཐོང་བྱུང་
བ་འདྲ། མོའི་གདོང་བར་དམར་ལ་དཀར་མདངས་རྒྱས་ཡོད། ཞོགས་པ་ནས་དགོང་ཁའི་
བར་ལག་ལ་དལ་བ་མེད། ཚེ་གང་ལ་ངལ་ཞིང་དུབ། ཁྱིམ་ལ་རྡུལ་གྱི་དྲི་མས་དག་འདུག
ཧྲི་ཐི་ལུའེ་ཧྥུའི་ཨ་ཕ་ནི་ཤ་སྐམ་ཞིང་རིད་པའི་བགྲེས་པོ་ཞིག་ཡིན། ཁོས་མི་ཚེ་གང་བོར་
ལས་ཀ་བྱས་པས་ལག་པའི་རུས་ཚིགས་ཀྱང་ཕྱི་ལ་འབུར་འདུག ཁོ་སྨྲ་བ་ཉུང་ཞིང་གཞུང་
རྒྱུད་དྲང་། དགོང་ཟས་ཀྱི་རྗེས་སུ། སྐད་གསང་མཐོན་པོས་ཚགས་པར་ཀློག་པ་དང་། ཆུང་
མ་དང་བུ་མོས(ད་ལྟ་གྲུ་དཔོན་ཆུང་ཆུང་ཞིག་གི་ཆུང་མ་བྱས་ཡོད)དུས་ཚོད་དམ་འཛིན་བྱས་
ཏེ་ཧུར་བརྩོན་གྱིས་འཚེམ་བཟོ་གཉེར། དཔལ་ཡོན་ནི་ཡར་ངོས་ཟླ་ལྟར་འཕེལ་རུང་། གྲོང་
ཁྱེར་ཆུང་ཆུང་འདི་རང་གི་རྗེས་སུ་འདོར་ཞིང་། དེ་ལ་ནམ་ཡང་དོན་ཆེན་གཞན་འབྱུང་རྒྱུ་
མེད་པར། ལོ་ལ་ལོ་བརྩེགས་ཏེ་མཇུག་མཐར་འཆི་བདག་ནི། གྲོགས་པོ་རྙིང་བ་ཞིག་དང་
འདྲ་བར་འོངས་ཏེ་མི་ཚེ་གང་བོར་ལས་ལ་བརྩོན་པའི་སྐྱེ་བོ་རྣམས་ལ་དུས་གཏན་དུ་ངལ་
གསོ་སྩོལ།
“ངའི་ཨ་ཕས་ང་ཡང་ཁོ་དང་མཚུངས་པར་ཤིང་བཟོ་ཞིག་བྱེད་རྒྱུའི་རེ་བ་བཅངས་
ཡོད། ངེད་ཚང་གིས་མི་རབས་ལྔའི་རིང་ལ་ཤིང་བཟོའི་ལས་རིགས་འདི་གཉེར་ཏེ་ཕ་ཤུལ་
བུ་ཡིས་བཟུང་། འདི་ནི་ཕལ་ཆེར་འཚོ་ཚིས་ཀྱི་ཐབས་ཤེས་ཤིག་སྟེ། ནམ་ཡང་ཨ་ཕའི་
ཞབས་རྗེས་བསྙེགས་ཏེ་མདུན་ནས་མདུན་དུ་བསྐྱོད་པ་ལས་གཞན། གཅིག་ནས་གཡས་
འདང་དང་གཉིས་ནས་གཡོན་འདང་ཙམ་ཡང་རྒྱག་མི་སྲིད། ཆུང་དུས་སུ་ངས་གཞན་ལ་
རྟའི་སྒ་ཆས་བཟོ་བའི་ཁྱིམ་མཚེས་ཀྱི་བུ་མོ་དེར་གཉེན་སྒྲིག་འདོད་ཡོད་ཅེས་བཤད་མྱོང་།
མོའི་མིག་ཟུང་སྔོ་ཞིང་། བལ་བ་ཛའི་ཁ་མདོག་གི་སྐྲ་ནི་ཤད་དེ་ལན་བུ་ཞིག་བསླེས་ཡོད།
གལ་སྲིད་མོར་གཉེན་སྒྲིག་བྱེད་ཐུབ་ཚེ་མོས་ཁྱིམ་ཚང་འདི་གོ་རིམ་ལྡན་པའི་གཙང་སྦྲ་
ཡག་པོ་ཞིག་བྱེད་ངེས་པ་མ་ཟད། ད་དུང་ང་ལ་བུ་ཞིག་སྐྱེས་ཏེ་ངའི་ལས་རིགས་ཀྱི་རྒྱུན་
འཛིན་ངེས་ཡིན།”
ཧྲི་ཐི་ལུའེ་ཧྥུས་དལ་བུར་ཤུགས་རིང་ཞིག་འཐེན་རྗེས་ཡུད་ཙམ་ལ་ཁུ་སིམ་མེར་
བསྡད། ཁོའི་སེམས་པ་ནི་དེ་སྔ་བྱུང་མྱོང་བའི་སྣང་བརྙན་འདི་དག་གི་སྟེང་ལ་འཁོར་ཞིང་
རང་འགུལ་གྱིས་དོར་བའི་བརྟན་འཇགས་ཀྱི་འཚོ་བ་དེས་ཁོ་ལ་ཞེན་ཆགས་ཚད་མེད་
ཅིག་སྐྱེས་སུ་བཅུག
“འཇིག་རྟེན་ནི་བརྩེ་བ་མེད་ཅིང་གདུག་རྩུབ་ཆེ་བ་ཞིག་རེད། སུ་ཞིག་གིས་ཀྱང་
ང་ཚོ་འཇིག་རྟེན་འདིར་སྐྱེས་པའི་དོན་སྒོ་ཤེས་མི་སྲིད་ལ། ཤི་བའི་ཚེ་ན་གང་དུ་སོང་བ་
ཡང་རྟོགས་མི་སྲིད། ང་ཚོས་ངེས་པར་དུ་དམན་ས་འཛིན་དགོས། ང་ཚོས་ངེས་པར་དུ་
ལྷིང་འཇགས་ཁྲོད་ཀྱི་མཛེས་སྡུག་མཐོང་དགོས། འཚོ་བའི་ཁྲོད་དུ་ང་ཚོ་ངེས་པར་དུ་རང་
མགོ་མཐོ་ཐབས་བྱེད་མི་དགོས་ལ། འཇོན་ཐང་ཕྱིར་མངོན་མི་དགོས། ལས་དབང་གིས་ང་
ཚོར་སྣང་འཇོག་བྱེད་པར་གཟབ་དགོས། ང་ཚོས་གཤིས་རྒྱུད་དྲང་ཞིང་བབ་ཆགས་པའི་
སྐྱེ་བོ་དེ་དག་གི་བརྩེ་དུང་འཚོལ་ཨང་། ཁོ་ཚོའི་རྨོངས་བློ་ནི་ང་ཚོའི་ཤེས་རབ་ལས་ཀྱང་
རིན་ཐང་ཆེན་པོ་འདུག ང་ཚོས་གྲགས་པ་མི་གཉེར་ཞིང་། རང་ཉིད་ཀྱི་ཁོར་ཡུག་ཆུང་
ཆུང་འདི་ལ་ཡིད་ཚིམས་ཤིང་། ཁོ་ཚོ་དང་མཚུངས་པར་ཞི་དུལ་བག་ཡོད་ལ་གནས་དགོས།
འདི་ལ་འཚོ་ཚིས་ཀྱི་ཤེས་རབ་ཟེར།”
སྐད་ཆ་འདི་ལ་བདག་གིས་ཉན་ན་ཁོའི་བློ་སྟོབས་ཡོངས་སུ་ཤོར་བའི་རང་གཏམ་
ཙམ་དུ་སྣང་། ཁོའི་རང་ཉིད་དམའ་འབེབས་ཀྱི་རྣམ་འགྱུར་ལ་བདག་ཡེ་ནས་འཐད་པར་
མི་འགྱུར་མོད། ཡིན་ནའང་། བདག་གིས་ཁོ་ལ་རྩོད་པ་བརྒྱབ་སྟེ་རང་གི་མི་ཆོས་ཀྱི་ལྟ་བ་
སྒྲོག་སྤེལ་བྱེད་འདོད་མེད།
“ རྒྱུ་རྐྱེན་ཅི་ཞིག་གི་དབང་གིས་ཁྱོད་རང་རི་མོ་པ་ཞིག་བྱེད་འདོད་པར་གྱུར་པ་ཡིན་
ནམ།” བདག་གིས་ཁོ་ལ་དྲིས།
ཁོས་ཕྲག་པ་གཟེང་གཟེང་ཞིག་བྱས།
“སྟབས་འགྲིག་སྟེ་ང་ལ་རི་མོ་འབྲི་བའི་འཇོན་ནུས་ཤིག་ཡོད་སོང་། སློབ་མའི་
སྐབས་སུ་རི་མོ་བྲིས་ཏེ་བྱ་དགའ་ཡང་བླངས་མྱོང་། ངའི་སྙིང་ཉེ་བའི་ཨ་མས་ང་ལ་འདིའི་
ཕྱོགས་ཀྱི་འཇོན་ནུས་ཡོད་པ་མཐོང་སྟེ་མོ་ལ་ང་རྒྱལ་དང་སྤོབས་སེམས་སྐྱེས། མོས་ཆུ་ཚོན་
སྒམ་གཅིག་ང་ལ་གཟེངས་རྟགས་སུ་ཉོས། མོས་ད་དུང་ངའི་རི་མོ་ཡེ་ཤུའི་ཆོས་དཔོན་དང་
སྨན་པ། ཁྲིམས་དཔོན་བཅས་ལ་བསྟན། རྗེས་སུ་ཁོ་ཚོས་ང་ཨམ་སི་ཐེ་ཏན་ལ་བསྐྱལ་ཏེ། ངས་
སྦྱངས་འབྲས་ལེགས་ཐོན་གྱི་བྱ་དགའི་དངུལ་བླངས་ཏེ་སློབ་ཆེན་དུ་རྒྱུགས་འཕྲོད་མིན་ཚོད་
བགམ་བྱས། ངས་རྒྱུགས་འཕྲོད་སོང་། སྙིང་ཉེ་བའི་ཨ་མ་ལ་གཟི་བརྗིད་དང་ལ་རྒྱ་སྐྱེས། མོ་ང་
དང་ཁ་འབྲལ་དགོས་པའི་སྡུག་བསྔལ་སེམས་ལ་ལྕི་ནའང་། གང་ལྟར་མོས་གདོང་ལ་འཛུམ་
མདངས་བསྟན་ཏེ་ངའི་སེམས་པ་གསོ། མོ་རང་གི་བུ་སྒྱུ་རྩལ་པ་ཞིག་ཏུ་འགྱུར་བར་དགའ་
སྤྲོ་ཆེན་པོ་སྐྱེ་བཞིན་ཡོད། ཁོང་བཟའ་ཟླ་གཉིས་ཀྱིས་ཟས་ལ་སེར་སྣ་བྱས་ཏེ་ངའི་འཚོ་བ་
རྒྱུན་འཁྱོངས་བྱས། ངའི་རི་མོ་ཐོག་མ་འགྲེམ་སྟོན་དུ་ཞུགས་པའི་སྐབས་སུ་ངའི་ཨ་ཕ་དང་ཨ་
མ། སྲིང་མོ་བཅས་ཨམ་སི་ཐེ་ཏན་ལ་བལྟ་རུ་སླེབས། ཨ་མས་ངའི་རི་མོ་མཐོང་བས་མིག་ཆུ་
དབང་མེད་དུ་བཞུར་སོང་།" སྐད་ཆ་བཤད་དེ་མཚམས་འདིར་སླེབས་དུས་ཧྲི་ཐི་ལུའེ་ཧྥུའི་
མིག་ནང་དུའང་མཆི་མ་འཁོར་བྱུང་། “ད་ལྟ་ཕ་ཡུལ་གྱི་ཁང་པའི་ནང་གི་ཕྱོགས་བཞིའི་རྩིག་
ལྡེབས་སུ་ངའི་རི་མོ་རྐྱང་རྐྱང་བཀལ་ཡོད། རི་མོ་རེ་རེར་མཛེས་ཤིང་སྡུག་པའི་གསེར་གྱི་
མཐའ་རྒྱན་སྤྲས་ཡོད།”
ཁོའི་གདོང་ལ་བདེ་སྐྱིད་ཀྱི་འོད་སྣང་ཞིག་མངོན་བྱུང་། བདག་གི་སེམས་སུ་སླར་ཡང་
ཁོས་བྲིས་པའི་གསོན་ཤུགས་བྲལ་བའི་ཡུལ་ལྗོངས་དེ་དག་དྲན་བྱུང་། དེ་དག་ནི་ལུས་ལ་
གྱོན་ཆས་ཆ་མ་ཆོ་གྱོན་པའི་ཞིང་པའམ། ཤུག་སྡོང་ངམ། སྐྱུ་རུ་ལྗོན་ཤིང་ལ་སོགས་པ་རེད།
རི་མོ་དེ་དག་ནི་གསེར་གྱི་མཐའ་རྒྱན་སྤྲས་པའི་སྒྲོམ་བུར་བཞག་སྟེ། ཞིང་སྡེ་ཞིག་གི་ཁྱིམ་
གྱི་རྩིག་ལྡེབས་སུ་བཀལ་ན་ཇི་འདྲའི་འཚམ་པོ་ཞིག་མིན་པ་ལ་ཨང་།
“ངའི་སྙིང་ཉེ་བའི་ཨ་མའི་སེམས་སུ་མོས་སྒྱུ་རྩལ་པ་ཞིག་གསོ་སྐྱོང་བྱས་པ་དེ་ནི་
རླབས་ཆེ་བའི་བྱ་གཞག་ཅིག་གྲུབ་སོང་སྙམ་གྱིན་ཡོད་སྲིད། གལ་སྲིད་ཨ་ཕའི་བསམ་ཚུལ་
མངོན་འགྱུར་བྱུང་ཡོད་ཚེ། ང་ད་ལྟ་ངེས་དོན་གྱི་ཤིང་བཟོ་ཞིག་ཡིན་ལས་ཆེ། ང་ལ་མཚོན་
ན་དེ་ནི་དེ་བས་ཀྱང་ལེགས་སྙམ།”
“ད་ལྟ་ཁྱོད་ཀྱིས་སྒྱུ་རྩལ་གྱིས་སྐྱེ་བོའི་ཚོགས་ལ་ཅི་ཞིག་སྦྱིན་བཞིན་པ་ཤེས་གསལ་
ལྟར་རེད། ཁྱོད་ཀྱིས་ད་དུང་རང་གི་འཚོ་བའི་ཁ་ཕྱོགས་བསྒྱུར་བཅོས་བྱེད་འདོད་དམ། ཁྱོད་
ཀྱིས་དངོས་གནས་སྒྱུ་རྩལ་གྱིས་རང་ཉིད་ལ་སྩལ་བའི་སྤྲོ་སྣང་ཡོད་ཚད་འདོར་སྲིད་དམ།”
“སྒྱུ་རྩལ་ནི་འཇིག་རྟེན་ན་ཆེས་རླབས་ཆེ་བའི་བྱ་བ་ཞིག་རེད།” ཁོ་ཉབ་བེ་ཉོབ་
བེར་གྱུར་ཅིང་ཡུད་ཙམ་ནས་དེ་ལྟར་སྨྲས།
ཁོས་མནོ་བསམ་ཞིག་གཏོང་བཞིན་བདག་ལ་ཅེར། དེ་ནི་ཕལ་ཆེར་དོན་དག་ཅི་ཞིག་
རང་གིས་ཐག་མི་ཆོད་པ་འདྲ། མཇུག་མཐར། ཁོས་ཁ་གྲག་བྱུང་།
“ང་སི་ཐི་ལེ་ཁི་ལན་ཏིར་བལྟ་རུ་སོང་བ་ཁྱོད་ཀྱིས་ཤེས་སམ།”
“ཁྱོད་ཨེ།”
བདག་ཧད་སེ་བཏང་སོང་། བདག་གི་སེམས་སུ་མ་གཞིར་ཁོ་རང་སི་ཐི་ལེ་ཁི་ལན་
ཏིའི་སྟེང་ལ་ཞེ་སྡང་དྲག་པོ་ལང་བཞིན་ཡོད་པས། ཁོ་ལ་གཏན་ནས་ཐུག་འཕྲད་བྱེད་མི་
སྲིད་སྙམ། ཧྲི་ཐི་ལུའེ་ཧྥུའི་གདོང་ནས་འཛུམ་ཞིག་མངོན་བྱུང་།
“ང་ལ་རང་བཀུར་གྱི་བསམ་པ་མེད་པ་ཁྱོད་ཀྱིས་སྔ་མོ་ནས་ཤེས་ཡོད།”
“སྐད་ཆ་འདིའི་ནང་དོན་ཅི་ཞིག་ཡིན་ནམ།”
ཁོས་བདག་ལ་གཏམ་རྒྱུད་ཡ་མཚན་ཞིག་བཤད་བྱུང་།

སོ་དགུ་པ།

ཉིན་དེར་ང་ཚོས་ཡིད་སྐྱོ་པོའི་པའོ་ལང་ཧྲི་དུར་དུ་སྦས་ཏེ་རང་རང་སར་གྱེས་རྗེས།
ཧྲི་ཐི་ལུའེ་ཧྥུའི་སེམས་པར་སྡུག་གིས་ཁེངས་ཏེ་རང་ཉིད་ཀྱི་སྡོད་ཤག་ཏུ་ཕྱིན། ཁོ་སྡུག་
བསྔལ་བཟོད་གླགས་མེད་པ་དེར་ཧ་ཅང་སྐྲག་ནའང་། ཅི་ཞིག་གིས་བཙན་གྱིས་ཁྲིད་པ་
ནང་བཞིན་རི་མོ་ཁང་གི་ཕྱོགས་སུ་སོང་། དེ་ནི་རང་ཉིད་ལ་མནར་གཅོད་གཏོང་བའི་
སེམས་འདུན་རབ་རིབ་ཅིག་ཡིན་ཡང་སྲིད། ཁོས་རྐང་པ་གཉིས་དྲུད་དེ་སྐས་སྒམ་དུ་
བགྲོད་སྐབས་རྐང་པ་གཉིས་ནི་ས་ཕྱོགས་དེར་རྩ་བ་ནས་སྤོ་འདོད་མེད་པ་དང་མཚུངས།
ཁོ་རི་མོ་ཁང་གི་སྒོ་ཁར་འགྲེངས་ཏེ་ཡུན་རིང་ཞིག་འགྱངས། དེ་མུར་སྤོབས་པ་ཆེ་རུ་བསྐྱེད་
དེ་སྒོ་ཕྱེས་ཤིང་ནང་དུ་འཛུལ། སྐབས་དེར་ཁོ་ལ་ཞེ་མེར་ཞིང་སྐྱུགས་པ་ལངས་པའི་སྣང་
བ་ཞིག་བྱུང་། ཁོ་ལ་རང་དབང་མེད་པར་སྐས་སྒམ་ལས་མར་བབས་ཏེ་བདག་གི་རྗེས་སུ་
རྒྱུག་འོང་སྟེ་ཁོ་དང་མཉམ་དུ་ནང་ལ་འགྲོ་བའི་རེ་བ་ཞུ་འདོད་བྱུང་། ཁོ་ལ་རི་མོ་ཁང་
དུ་སུ་ཞིག་ཡོད་པའི་ཉམས་སྣང་བྱུང་། སྔོན་ཆད་ཁོ་དབུགས་ཧལ་ཧལ་གྱིས་སྐས་སྒམ་ལ་
འཛེགས་ཏེ་སྐས་མགོར་སླེབས་དུས། སྐར་མ་གཉིས་གསུམ་ཙམ་ལ་འགྲེངས་ཏེ་ལྷོད་ལ་
བབས་རྗེས། ད་གཟོད་ཁང་པའི་ནང་དུ་འགྲོ་བ་ཡིན་མོད། ཡིན་ནའང་། མྱུར་དུ་པའོ་ལང་
ཧྲི་མཐོང་འདོད་ཀྱི་བསམ་པ་འགོག་ཏུ་མེད(དེ་ལྟ་བུའི་བསམ་ཚུལ་ནི་ཇི་འདྲའི་དགོད་བྲོ་བ་
ལ)པས་དབུགས་འཚུབ་པའི་རྣམ་པ་དེ་ནམ་ཡང་ལྷོད་ལ་འབབ་ཐབས་བྲལ། དུས་ནམ་
ཡང་པའོ་ལང་ཧྲི་དང་འཕྲད་ཐེངས་རེར་ཁོ་ལ་དགའ་བ་འབུམ་གྱིས་མྱོས་འགྲོ། གལ་སྲིད་
ཕྱི་ལ་ཕྱིན་ཏེ་ཆུ་ཚོད་གཅིག་ཙམ་ལས་འགྱངས་མེད་ནའང་། མོ་ཡིད་ལ་དྲན་པ་ཙམ་གྱིས་
མོ་དང་གྱེས་ཏེ་ཟླ་གཅིག་ལྷག་འགྱངས་པ་ལྟ་བུའི་འདོད་སེམས་རྒྱས་ཏེ་ཅི་བྱེད་འདི་བྱེད་
མེད་པར་འགྱུར། གློ་བུར་དུ་ཁོའི་སེམས་སུ་མོ་འདས་སོང་བ་དེར་ཡིད་མ་ཆེས། བྱུང་ཟིན་
པའི་དོན་རྐྱེན་དེ་དག་ནི་མ་གཞིར་རྨི་ལམ་ཞིག་ཡིན། རྨི་ལམ་ངན་པ་ཞིག་ཡིན། ཁོས་ལྡེ་
མིག་ཟྭ་ཁུང་ལ་དྲངས་ཏེ་སྒོ་ཕྱེས་པ་ན། མོའི་ལུས་པོ་མདུན་ཅོག་སྟེང་ཅུང་ཟད་ཁེན་ཡོད་
པ་མཐོང་། དེ་ནི་ཤར་ཏན་གྱི་རི་མོ་གྲགས་ཅན《གསོལ་ཚིགས་མ་བཞེས་པའི་སྔོན་གྱི་
གསོལ་འདེབས》ཞེས་པའི་ཁྲོད་ཀྱི་བུད་མེད་དེའི་གཟུགས་གཞི་ལྟར་མཛེས་ཤིང་ལྟ་ན་སྡུག་
པ་ཞིག་རེད། ཧྲི་ཐི་ལུའེ་ཧྥུས་སྔར་ནས་རི་མོ་དེ་ནི་གཞན་དང་མི་མཚུངས་པར་འགྲན་ཟླ་
དང་བྲལ་བ་ཞིག་ཡིན་པར་འདོད་ཡོད། ཁོས་བྲེལ་མྱུར་གྱིས་ཨམ་ཕྲག་བསྔོགས་ཏེ་ལྡེ་མིག་
གིས་སྒོ་ཕྱེས་ཤིང་ནང་དུ་སོང་།
ཁང་པའི་ནང་མི་མ་བསྡད་པའི་རྣམ་པ་ཞིག་ཡེ་ནས་མེད། པའོ་ལང་ཧྲི་མ་གཞི་ནས་
གཙང་སྦྲ་ལ་དགའ་བས་ཧྲི་ཐི་ལུའེ་ཧྥུ་མོའི་གཤིས་ཀ་དེར་ཧ་ཅང་དགའ་མོས་བྱུང་ཡོད།
ཁོ་ལ་ཆུང་དུས་སུ་གཙང་སྦྲའི་སློབ་གསོ་ལེགས་པོ་ཐོབ་ཡོད་པས་ཁོ་སྐྱེ་བོ་གཞན་རྣམས་
གཙང་སྦྲ་ལ་དགའ་བའི་གོམས་སྲོལ་ལ་ཧ་ཅང་མོས་མཐུན་ཡོད། ཁོས་པའོ་ལང་ཧྲིས་ཁྱིམ་
གྱི་ཅ་ལག་ཡོད་ཚད་གྲ་དག་ཅིང་གོ་རིམ་ལྡན་པའི་ངང་ནས་བསྒྲིགས་པའི་རང་གཤིས་དེ་
མཐོང་ན་སེམས་སུ་དྲོད་རླབས་ཤིག་འཁྱིལ་འོངས། མལ་ཁང་ལ་ཕར་བལྟས་ཚོད་ཀྱིས་མོ་
ཁ་གྱེས་ཏེ་ཅུང་མ་འགྱངས་པའི་སྣང་བ་སྟེར། སྒེག་ཆས་སྒྲོམ་བུའི་སྟེང་དུ་སྤུ་ཤད་འགའ་
གྲ་དག་པོའི་ངང་ནས་བཞག་ཡོད་ཅིང་། སྤུ་ཤད་རེ་རེ་སོ་མང་རེ་རེའི་གམ་དུ་བཞག་འདུག
མོ་རི་མོ་ཁང་དུ་ཆེས་མཐའ་མཇུག་གི་མཚན་མོར་གཟིམ་པའི་མལ་ཆས་རྣམས་སུ་ཞིག་
གིས་གཙང་མ་བྱས་པ་མི་ཤེས་མོད། ཡོད་ཚད་གྲ་དག་པོའི་སྒོ་ནས་བལྟབས་འདུག མོའི་
ཉལ་ལྭ་སྒམ་ཆུང་ཞིག་གི་ནང་དུ་བསྡུས་ཏེ་སྔས་མགོའི་སྟེང་དུ་བཞག་ཡོད། མོ་ཁང་པ་
འདིའི་ནང་དུ་དུས་གཏན་དུ་འོང་མི་སྲིད་པ་ནི་དངོས་གནས་ཡིད་ཆེས་བྱེད་ཐབས་བྲལ་
བ་ཞིག་རེད།
ཁོ་ལ་ཁ་སྐོམ་པའི་སྣང་བ་ཞིག་བྱུང་བས་མེ་ཚང་དུ་ཆུ་ཞིག་འཐུང་དུ་སོང་། མེ་ཚང་
ལ་ཡང་གཙང་སྦྲ་གྲ་དག་ཅིང་གོ་རིམ་ལྡན་པ་ཞིག་བྱས་ཡོད། མོ་སི་ཐི་ལེ་ཁི་ལན་ཏི་དང་
ཁ་འཛིང་བྱས་པའི་མཚན་མོ་དེའི་དགོང་ཟས་སྐབས་སུ་སྤྱད་པའི་གསོལ་ཆས་རྣམས་གྲ་
དག་པོའི་ངང་དཀར་སྒྲོམ་ནང་བསྒྲིགས་ཡོད་པར་མ་ཟད། ད་དུང་གཙང་མ་གཙང་སངས་
ཤིག་བཀྲུས་ཡོད། གྲི་དང་ཁམ་ཚེབ་ཆབས་ཅིག་ཏུ་འཐེན་སྒམ་ཞིག་གི་ནང་དུ་བཞག་
ཅིང་། ཟ་འཕྲོར་ལུས་པའི་ཐུད་ཅིག་ཡོད་པ་དེའི་སྟེང་དུ་སྣོད་ཆས་ཤིག་ཁ་བསྒོར་ཡོད་པ་
དང་། ཕྱི་རྒྱལ་གྱི་ལྕགས་སྒམ་ཆུང་ཆུང་ཞིག་གི་ནང་དུ་སོབ་གོར་ཞིག་བཞག་འདུག མོ་
ཉིན་རྒྱུན་ཕྱི་རོལ་ཏུ་བཟའ་ཆས་ཉོ་རུ་འགྲོ་སྐབས་ཉིན་དེར་མཁོ་བའི་བཟའ་ཆས་ལས་ཉོ་
མི་སྲིད། དེའི་རྐྱེན་གྱིས་ཟས་ལྷག་འཐུང་ལྷག་ཅིག་ཕྱི་ཉིན་བར་དུ་གཏན་ནས་ལུས་མི་སྲིད།
ཉེན་རྟོག་པས་དོན་རྐྱེན་ལ་བརྟག་བཤེར་བྱས་པ་ལས་ཧྲི་ཐི་ལུའེ་ཧྥུས་ཤེས་གསལ་ལྟར་ན།
མཚན་མོ་དེར་སི་ཐི་ལེ་ཁི་ལན་ཏིས་དགོང་ཟས་ཟོས་རྗེས་ཁང་པ་འདི་ལས་གྱེས་པ་དང་།
པའོ་ལང་ཧྲིས་ཉིན་རྒྱུན་ལྟར་དཀར་ཡོལ་དང་སྡེར་མ་རྣམས་གཙང་མར་བཀྲུས་ཡོད། འདི་
ནི་དངོས་གནས་མི་ལ་དངངས་འདར་རྒྱག་པ་ཞིག་རེད། པའོ་ལང་ཧྲི་མ་ཤི་བའི་སྔོན་
ལ་ཁྱིམ་གྱི་ལས་ཀ་རྩག་རྩིག་དག་འདི་ལྟར་གོ་རིམ་ལྡན་པའི་སྒོ་ནས་ལས་པ་ལ་བལྟས་
ན། མོས་རང་སྲོག་གཅོད་པའི་འཆར་གཞི་ལེགས་པོ་ཞིག་བཟོས་ཡོད་པ་ལས་སླ་མོའི་ངང་
རྟོགས་ཐུབ། མོའི་རང་གཅུན་གྱི་ནུས་པ་འདི་ལ་མི་ཚོ་ཧ་ལས་ཤིང་ཧང་སངས་དགོས་པ་
ཞིག་རེད། གློ་བུར་དུ་ཧྲི་ཐི་ལུའེ་ཧྥུའི་སྙིང་ལ་གྲིས་གཙགས་པ་ལྟ་བུའི་ན་ཟུག་ཅིག་ལངས།
དེ་དང་བསྟུན་ནས་སྒྱིད་པ་འདར་འདར་བྱས་ཏེ་སྙི་མོར་གྱུར་པས་ཨེན་ཙམ་མིན་ན་ས་ལ་
འགྱེལ་སོང་། ཁོ་མལ་ཁང་དུ་སོང་སྟེ་མགོ་བོས་མལ་ཁྲི་ལ་གཅིག་བརྡུངས་ཏེ་སྐད་གསང་
མཐོན་པོས་མོའི་མིང་ནས་བོས།
“པའོ་ལང་ཧྲི་ལགས། པའོ་ལང་ཧྲི་ལགས།”
མོས་རྣམ་སྨིན་དེ་འདྲ་མྱངས་པ་ཡིད་ལ་དྲན་ཚེ། ཧྲི་ཐི་ལུའེ་ཧྥུ་དངོས་གནས་བཟོད་
བསྲན་བྱེད་ཐབས་བྲལ། ཁོའི་དྲན་འཛིན་གྱི་ཡོལ་རས་ངོས་སུ་གློ་བུར་དུ་མོའི་གཟུགས་
བརྙན་ཤར་བྱུང་། མོ་མེ་ཚང་དུ་འགྲེངས་འདུག མེ་ཚང་ནི་ཆ་སྒམ་ཞིག་གི་ཆེ་ཆུང་ལས་
མེད་པའི་ཁང་མིག་ཅིག་སྟེ། མོས་དེ་ལས་དཀར་ཡོལ་དང་སྡེར་མ་འཁྲུད། གྲི་དང་ཁམ་
ཚེབ་འབྱིད། གྲི་སྟེགས་ཀྱི་ངོགས་སུ་གྲི་རྣམས་མགྱོགས་མགྱོགས་ཀྱིས་ལན་འགར་བརྡར་
བརྡར་ཞིག་བྱས་རྗེས། ཟ་སྤྱད་རྣམས་རེ་རེ་བཞིན་བསྡུ་ཚགས་ཡག་པོ་བརྒྱབ། དེ་དང་
བསྟུན་ནས་ཆུ་སྙིགས་སྐྱིལ་གཞོང་གཙང་མ་ཞིག་བཀྲུས་རྗེས་ལྷན་ཕྱིས་ཡར་བཀལ། རལ་
ཞིང་ཟད་པའི་ཐལ་མདོག་གི་ལྷན་ཕྱིས་དེ་ད་ལྟ་ད་དུང་ཁ་མལ་དེ་རུ་བཀལ་འདུགམོས་
ཕྱོགས་བཞིར་ཞིབ་ལྟ་ཞིག་བྱེད་པ་དང་། ཅ་དངོས་ཡོད་ཚད་གྲ་དག་མོ་ཞིག་བསྡུ་ཚགས་
བྱས་ཡོད་མེད་བཤེར། ཁོའི་སྣང་བ་ལ་མོས་ཕུ་ཐུང་མར་ཕབ་ཅིང་། པང་ཁེབས་བླངས་ཏེ་
སྒོ་རྒྱབ་ཀྱི་འཕྲེད་ཤིང་སྟེང་བཀལ་རྗེས། ད་གཟོད་རྩྭ་སྐྱུར་གྱི་དམ་བི་དེ་ཁྱེར་ཏེ་མལ་ཁང་
དུ་ཕྱིན།
སྡུག་བསྔལ་གྱི་དབང་གིས་ཁོ་མལ་ཁྲི་ལས་ཧར་གྱིས་ལངས་ཏེ་སྒོ་ཕྱིར་བརྒྱུགས། ཁོ་
རི་མོ་ཁང་དུ་འཛུལ། ཁང་པའི་ནང་མུན་ཧ་ཅང་གནག རྒྱུ་མཚན་ནི་ཤེལ་སྒོ་ཆེན་པོའི་
སྒེའུ་ཁུང་དེའི་སྒེའུ་ཡོལ་ད་དུང་བརྒྱབ་འདུག ཁོས་ལག་པས་འཐེན་འཐེན་བྱས་ཏེ་སྒེའུ་
ཡོལ་ཕྱེས། ཡིན་ནའང་། ཁོ་རང་ནས་དེ་སྔ་དེ་འདྲའི་བདེ་སྐྱིད་ལྡན་པ་ལའང་སྙམ་མྱོང་
བའི་ཁང་པ་དེ་ད་ལྟ་མཐོང་མ་ཉིད་དུ་ངུ་ཤུམ་བྱེད་ས་ཞིག་ཏུ་གྱུར་ཡོད། ཁང་པ་ལ་འགྱུར་
ལྡོག་ཅི་ཡང་བྱུང་མེད། སི་ཐི་ལེ་ཁི་ལན་ཏིས་རང་ཉིད་སྡོད་སའི་ཁོར་ཡུག་འདི་ལ་སེམས་
ཁུར་ཅི་ཡང་བྱས་མེད། ཁོ་ནི་གཞན་གྱི་རི་མོ་ཁང་འདིར་སྡོད་སྐབས་དེའི་ནང་གི་ཅ་
ལག་འགའ་གོ་བརྗེ་བྱེད་འོས་སྙམ་པའི་བློ་ཞིག་ཡེ་ནས་སྐྱེས་མྱོང་མེད། ཁང་པ་འདི་ནི་
ཧྲི་ཐི་ལུའེ་ཧྥུའི་ཕྲ་ཞིབ་རིག་པས་ཇུས་བཀོད་བྱས་པའི་སྒྱུ་རྩལ་གྱི་བྲོ་བ་ཆེས་ཆེར་ལྡན་
ཞིང་། ཧྲི་ཐི་ལུའེ་ཧྥུའི་སེམས་ཁམས་ཀྱི་སྒྱུ་རྩལ་མངོན་པའི་འཚོ་བའི་ཁོར་ཡུག་ཅིག་
ཡིན། རྩིག་ལྡེབས་ཀྱི་ངོས་སུ་སྐྱིན་ཁེབས་འགའ་བཀལ་ཡོད་ཅིང་། རྣོ་སྦྲེང་རོལ་ཆས་ཀྱི་
སྟེང་དུ་མཛེས་སྡུག་ལྡན་ཞིང་ད་ལྟ་འོད་མདངས་ཅུང་ཉམས་པའི་ཐགས་དྲུབས་མ་ཞིག་
བཀབ་འདུག ཁང་པའི་གྲུ་ཁ་ཞིག་ལ་མེ་ལའོ་སིའི་ཝེ་ནཱ་སིའི“འདྲ་བརྙན་ཟོལ་མ་ཞིག་
བཤམས་ཡོད་པ་དང་། གྲུ་ཁ་གཞན་ཞིག་ལ་མའེ་ཏེ་ཆིའི་ཝེ་ནཱ་སིའི”འདྲ་བརྙན་ཟོལ་
མ་ཞིག་བསྒྲིགས་ཡོད། དེ་རུ་དབྱི་ཐ་ལིའི་ལུགས་ཀྱི་དཔེ་སྒྲོམ་ཆུང་ངུ་ཞིག་བསླངས་ཡོད།
དེའི་སྟེང་དུ་ཏིར་ཧྥུ་ཐིའིརྫ་ཆས་ཤིག་དང་། རྡོ་ལས་གྲུབ་པའི་འབུར་བརྐོས་ཀྱི་མཛེས་
རྩལ་འདྲ་བཟོ་ཞིག་ཀྱང་བཞག་འདུག ཤིན་ཏུ་མཛེས་པའི་པར་སྒྲོམ་སེར་པོ་ཞིག་གི་ནང་
དུ་ཝེ་ལ་སི་ཁེ་ཚིའི་རི་མོ་གྲགས་ཅན《ལྷད་མེད་ཀྱི྾》ཞེས་པ་དེའི་སྐྱ་བྲིས་ཤིག་བཅུག་
ཡོད། འདི་ནི་ཧྲི་ཐི་ལུའེ་ཧྥུ་རོ་མ་ན་ཡོད་དུས་སྐྱ་བྲིས་བྱས་པ་ཞིག་རེད། གཞན་ཡང་ད་
དུང་ཁོའི་རི་མོའི་བརྩམས་ཆོས་འགའ་ཡང་ཡོད། དེ་དག་ནི་པར་སྒྲོམ་སྤུས་དག་འགའི་
ནང་དུ་བཅུག་སྟེ་ཤིན་ཏུ་གོ་རིམ་ལྡན་པའི་ངང་ནས་བཤམས་ཡོད་པས་མཛེས་རྩལ་གྱི་
ནུས་པ་ཆེས་ཆེར་ཐོན་འདུག ཧྲི་ཐི་ལུའེ་ཧྥུ་ནི་རང་ཉིད་ཀྱི་མཛེས་དཔྱོད་ཚོར་བ་ལ་ནམ་
ཡང་སྤོབས་པས་ཁེངས་ཡོད་ལ། འཆར་ཡན་གྱི་ཉམས་འགྱུར་ལྡན་པའི་རང་ཉིད་ཀྱི་རི་
མོ་ཁང་འདི་ལ་ཇི་ལྟར་ལོངས་སུ་སྤྱད་ཀྱང་ངོམས་པ་དང་བྲལ་འདུག མིག་སྔར་གྱི་དུས་
འདིར་ཁང་པ་འདིས་ཁོའི་སྙིང་ཁར་གྲིས་ཐེངས་གཅིག་གཙགས་པ་དང་འདྲ་བའི་ན་
ཟུག་བསྐྱེད་ནའང་། ཁོས་རང་དབང་མེད་པར་ལོའུ་དབྱི་ཁྲི་རབས་བཅོ་ལྔ་པའི་སྐབས་ཀྱི་
སྒྲོག་ཙེ་དེ་སྒུལ་སྒུལ་ཙམ་བྱེད་དགོས་བྱུང་། སྒྲོག་ཙེ་འདི་ནི་ཁོའི་རིན་ཐང་ཆེས་ཆེ་བའི་
ཅ་དངོས་ཉག་ཅིག་ཡིན། གློ་བུར་དུ་ཁོས་རི་མོ་ཞིག་ངོས་ས་ལ་གཏད་དེ་རྩིག་ལྡེབས་སུ་
བཀལ་ཡོད་པ་མཐོང་། རི་མོ་འདིའི་ཆ་ཚད་ཁོས་ནམ་རྒྱུན་འབྲི་བཞིན་པའི་རི་མོ་དག་
དང་བསྡུར་ན་ཧ་ཅང་ཆེ། ཁོ་ཡ་མཚན་སྐྱེས་པ་ནི་ཁང་པའི་ནང་དུ་ད་དུང་རི་མོ་འདི་ལྟ་
བུ་ཞིག་ཅིའི་ཕྱིར་ཡོད་པ་དེ་རེད། ཁོ་ཕར་སོང་སྟེ་རི་མོ་དེའི་ཁ་ཚུར་ལ་བསྐོར། དོན་དངོས་
སུ་དེ་རུ་ཅི་ཞིག་བྲིས་ཡོད་པར་བལྟ་འདོད་བྱུང་། ཁོས་དེ་ནི་བུད་མེད་གཅེར་བུ་ཞིག་གི
རི་མོ་ཡིན་པ་ཤེས། དེ་དང་མཉམ་དུ་ཁོའི་སྙིང་གི་འཕར་རྒྱུན་རིམ་བཞིན་ཇེ་དྲག་ཏུ་ཕྱིན།
རྒྱུ་མཚན་ནི་ཁོས་འདི་ནི་སི་ཐི་ལེ་ཁི་ལན་ཏིའི་བརྩམས་ཆོས་ཡིན་པ་འཕྲལ་དུ་ཤེས་པའི་
རྐྱེན་རེད། ཁོ་ཁོང་ཁྲོའི་ངང་དབུགས་ཧལ་ཧལ་དུ་འཚུབ་བཞིན་རི་མོ་དེ་རྩིག་ལྡེབས་སུ་
བརྒྱབ། སི་ཐི་ལེ་ཁི་ལན་ཏིས་རི་མོ་འདི་འདི་ནས་བསྐྱུར་དོན་ཅི་ཞིག་ཡིན་ནམ། ཁོས་
ལག་ཚོད་མ་ཐིག་པའི་རྐྱེན་གྱིས་རི་མོ་དེ་རྩིག་ངོས་ལས་མར་ལྷུང་ཞིང་རི་མོའི་ཁ་ས་ལ་
བསྒོར་འདུག གང་ལྟར་འདི་ནི་སུ་ཞིག་གིས་བྲིས་ཀྱང་རུང་། འདི་ཉིད་དེ་ལྟར་ས་རྡུལ་
གྱི་ཕུང་པོའི་ཁྲོད་དུ་གཡུགས་ག་ལ་རུང་སྙམ་བཞིན་ཁོས་རི་མོ་དེ་ས་ནས་ཡར་སྒྲུགས།
སྐབས་དེར་ཁོའི་དགའ་སྣང་གི་མགོ་བོ་འབུར་བྱུང་། ཁོས་ཞིབ་ལྟ་ཞིག་བྱེད་དགོས་སྙམ་
ཞིང་། རི་མོ་དེ་རྒྱོང་སྒྲོམ་སྟེང་བརྒྱངས་ཏེ། གོམ་པ་གཉིས་ཕྱིར་བཀྱེད་དེ་ཞིབ་ལྟ་བྱེད་
མགོ་བརྩམས།
ཁོ་ལ་དངངས་སྐྲག་ཆེན་པོ་ཞིག་སྐྱེས་བྱུང་། རི་མོའི་ངོས་སུ་བུད་མེད་ཅིག་འབོལ་ཁྲི་
རིང་པོ་ཞིག་གི་སྟེང་ཉལ་འདུག ལག་པ་ཡ་གཅིག་སྔས་མགོ་བྱས་ཤིང་ཡ་གཅིག་གཟུགས་
པོའི་སྟེང་མར་བསྲིངས་འདུག རྐང་པ་ཡ་གཅིག་ཡར་བསྐུམས་ཤིང་ཡ་གཅིག་དྲང་མོར་
བརྐྱངས་ཡོད། འདི་ནི་འཐུས་ཚབ་རང་བཞིན་གྱི་སྒེག་ཉམས་ཤིག་རེད། ཧྲི་ཐི་ལུའེ་ཧྥུའི་
མགོ་ནང་དུ་ཝང་སྒྲ་ཞིག་གྲག་ཅིང་གས་ལ་ཁད་བྱས་བྱུང་། མ་གཞིར་རི་མོའི་སྟེང་གི་བུད་
མེད་དེ་ནི་པའོ་ལང་ཧྲི་རེད། སྐབས་དེར་ཁོ་ལ་སྐྱོ་སྡུག་དང་། ཕྲག་དོག ཞེ་སྡང་གསུམ་
མཉམ་གཅིག་ཏུ་ལངས། ཁོས་འབྲེལ་ཆགས་པའི་སྐད་ཆ་ཚིག་གཅིག་ཀྱང་བཤད་མི་ཐུབ།
ཁོས་སྐད་བཏོན་ཏེ་ཨག་འདེབས་མགོ་བརྩམས། ཁོ་ངོ་མ་སྨྱོས་བྱུང་། ཁོས་དངོས་གནས་
བཟོད་བསྲན་བྱེད་མི་ནུས། འདི་ནི་དངོས་གནས་ཚད་ལས་བརྒལ་འདུག ཁོས་ཕྱོགས་
བཞིར་སྐོར་ལྟ་ཞིག་བྱས་ཏེ་ལག་ཆ་བཙལ། རི་མོ་འདི་གཡས་གཤགས་གཡོན་གཤགས་
བྱེད་དགོས། འདི་འཇིག་རྟེན་དུ་སྐད་ཅིག་ཙམ་ལའང་གནས་མི་རུང་། ཡིན་ནའང་། ཁོའི་
ཉེ་འཁོར་དུ་ལག་ཏུ་བཟུང་བདེ་བའི་ལག་ཆ་གཅིག་ཀྱང་མི་འདུག ཁོས་རི་མོ་འབྲི་སྤྱད་
ཀྱི་སྣོད་ཆས་ནང་ཡར་སློག་མར་སློག་གང་མང་བྱས་ཀྱང་སྔར་བཞིན་ཅི་ཡང་མ་རྙེད། ཁོ་
སྨྱོ་ལ་ཁད་དུ་གྱུར། མཇུག་མཐར་ཁོས་རང་ཉིད་ལ་མཁོ་བའི་ལག་ཆ་སྟེ་སྣུམ་ཚོན་འབྲད་
བྱེད་ཀྱི་གྲི་ཞིག་རྙེད་བྱུང་། ཁོས་ལག་སྙོབ་ཅིག་བྱས་ཏེ་གྲི་དེ་བླངས་ཤིང་རྒྱལ་ཁའི་འབོད་
སྐད་ཅིག་སྒྲོག་བཞིན། ལག་ལ་གྲི་ཆུང་དཔའ་ལུང་ཅན་ཞིག་བྱུང་བ་ཇི་བཞིན་མཐོན་པོར་
ཕྱར་ཏེ་རི་མོ་ཡོད་སའི་ཕྱོགས་དེར་རྒྱུགས།
ཧྲི་ཐི་ལུའེ་ཧྥུས་བདག་ལ་གཏམ་རྒྱུད་འདི་བཤད་པའི་སྐབས་སུ་དོན་རྐྱེན་དེ་འབྱུང་
བཞིན་པའི་སྐབས་ལྟར་ངར་ལང་བཞིན་ཡོད། ཁོས་ངེད་གཉིས་བར་གྱི་སྒྲོག་ཙེའི་སྟེང་ཡོད་
པའི་ཁམ་གྲི་དེ་ལག་ཏུ་བླངས་ཏེ་ཕར་ཚུར་ལ་གཡུགས་གཡུགས་བྱེད། ལག་པའི་དཔུང་
ངར་ཡར་བཏེགས་ཏེ་ཧ་ལམ་གཙགས་སོང་སྙམ་པའི་བཟོ་ལྟ་བྱེད། ཅུང་ཟད་ནས་གློ་བུར་དུ་
སྤར་ཁ་གཅིག་གློད་པས་ཁམ་གྲི་དེ་ཁྲོག་སྒྲ་དང་བཅས་ཏེ་སར་ལྷུང་། ཁོས་བདག་ལ་ཅིག་
བལྟས་ཏེ་ངག་འདར་བཞིན་དགོད་ཙམ་བྱས་རྗེས་སྐད་ཆ་ཅི་ཡང་མ་བཤད།
“མྱུར་དུ་ཤོད་ཡ།" བདག་གིས་ཁོ་ལ་སྐུལ་མ་བྱས།
“བདག་གིས་རང་ཉིད་ཀྱིས་ཅི་ཞིག་བྱས་པ་གསལ་བོ་ཞིག་བཤད་མི་ཐུབ། ཏག་
ཏག་བདག་གིས་རི་མོ་དེའི་སྟེང་དུ་ཁུང་བུ་ཆེན་པོ་ཞིག་བརྟོལ་དགོས་སྙམ་སྟེ། ལག་པའི་
དཔུང་ངར་ཡར་བཏེགས་ཏེ་གྲི་ཡིས་གཙག་སྙམ་པའི་སྐབས་དེར། བདག་གིས་གློ་བུར་དུ་
ཅི་ཞིག་མཐོང་བྱུང་།”
“ཅི་ཞིག་མཐོང་བྱུང་ངམ། ”
“རི་མོ་དེ་མཐོང་བྱུང་། དེ་ནི་སྒྱུ་རྩལ་བརྩམས་ཆོས་རྩ་ཆེན་ཞིག་ཡིན་པས་བདག་
གིས་བརླག་མི་རུང་། བདག་དངོས་གནས་སྐྲག་བྱུང༌།"
ཧྲི་ཐི་ལུའེ་ཧྥུས་ཡང་བསྐྱར་བཤད་མཚམས་བཞག ཁ་གདངས་ཤིང་མིག་ཟུང་ཧྲིག་
ཧྲིག་ངང་བདག་ལ་ཅེར། སྔོ་ལ་སྒོར་བའི་མིག་འབྲས་གཉིས་འབུར་དུ་ཐོན་པས་ཕྱིར་ཡར་
ལ་ཁད་བྱེད།
“དེ་ནི་དངོས་གནས་རླབས་ཆེ་ཞིང་ངོ་མཚར་བའི་རི་མོ་ཞིག་རེད། ངའི་སེམས་སུ་
འཇིགས་སྣང་གིས་ཁེངས། ངས་ཨེན་ཙམ་མིན་ན་ནག་ཉེས་ཆེན་པོ་ཞིག་བསགས་སོང་།
ངས་ལུས་པོ་ནུར་ཙམ་བྱས་ཏེ་གསལ་བོ་ཞིག་བལྟ་འདོད་སྐྱེས། སྐབས་དེར་ངའི་རྐང་སྣེ་
ཚོན་འབྲད་བྱེད་ཀྱི་གྲི་དེར་ཐོགས། ང་འདར་འཁྲུག་འཁྲུག་བྱས་སོང་།”
ངར་ལང་བཞིན་པའི་ཧྲི་ཐི་ལུའེ་ཧྥུའི་སེམས་ཁམས་དེ་བདག་གིས་དངོས་གནས་
ཉམས་སུ་མྱོང་ཐུབ་སྟེ། ཁོས་བཤད་པའི་སྐད་ཆ་དེ་དག་གིས་བདག་གི་སེམས་པ་ཡ་མཚན་
གྱི་གནས་སུ་བཀོད་སོང་། བདག་གློ་བུར་དུ་བྱ་དངོས་ཡོད་དོ་ཅོག་གི་རིན་ཐང་ལ་འགྱུར་
བ་བྱུང་ཟིན་པར་གྱུར་པའི་འཇིག་རྟེན་ཞིག་ཏུ་སླེབས་པ་དང་མཚུངས་པར་གྱུར། བདག་
ནི་རྒྱུས་མེད་ཀྱི་ཡུལ་ཁམས་འགྲིམས་པའི་མགྲོན་པོ་ཁེར་ཧྲེང་ཞིག་དང་མཚུངས་པར་ཅི་
བྱེད་འདི་བྱེད་མེད་པར་གཞོགས་ཤིག་ཏུ་འགྲེངས་བསྡད། གནས་དེ་ན། སྐྱེ་བོ་ཞིག་གིས་ཁོ་
རང་ཉིད་རྒྱུས་མངའ་ཆེ་བའི་བྱ་དངོས་སྣ་ཚོགས་ལ་འཛིན་པའི་རྣམ་འགྱུར་དེ་སྔོན་ཆད་
དང་གཞི་ནས་མི་མཚུངས་པར་གྱུར་ཡོད། ཧྲི་ཐི་ལུའེ་ཧྥུས་ཁོས་མཐོང་བའི་རི་མོ་དེ་བདག་
ལ་རྒྱས་བཤད་ཅིག་བྱེད་འདོད་སྐྱེས་མོད། ཡིན་ནའང་། ཁོས་བཤད་པའི་སྐད་ཆ་རྣམས་
ཚིག་སྔ་ཕྱི་འབྲེལ་མི་ཆགས་པས་དེའི་ཁྲོད་ཀྱི་ཞིབ་ཆ་མང་པོ་ཞིག་བདག་གིས་ཚོད་དཔག་
བྱེད་པ་ལས་འོས་མེད། སི་ཐི་ལེ་ཁི་ལན་ཏིས་རང་ཉིད་བཅིངས་པའི་ཡུན་རིང་གི་འཆིང་
སྒྲོག་དེ་ཡོངས་སུ་བཅད་ཟིན། ཁོས་ངག་རྒྱུན་ལ་གྲགས་པའི “རང་ཉིད་རྙེད་པ” ནི་མ་
ཡིན་པར། རྣམ་ཤེས་གསར་བ་ཞིག་རྙེད་པ་སྟེ། བསམ་ཡུལ་ལས་འདས་པའི་སྟོབས་དང་
ལྡན་པའི་རྣམ་ཤེས་ཆེན་པོ་ཞིག་རྙེད་པ་དེ་རེད། རི་མོ་ལས་འདི་ལྟའི་ཤུགས་དྲག་ཅིང་ཐུན་
མོང་མ་ཡིན་པའི་རང་གཤིས་ཤིག་མངོན་ཐུབ་པ་ནི། བློ་གཤོགས་ཆེ་བའི་རི་མོའི་ཐིག་རྩ་
སྟབས་བདེ་བ་དེ་ཁོ་ནས་མིན། རི་མོ་འབྲི་ཐབས་ཁོ་ནས་ཀྱང་མིན། (ཤ་ཁྲག་གདོས་བཅས་
ཀྱི་ཕུང་བོ་དེ་ཤུགས་དྲག་ལ། ཧ་ལམ་འདོད་པ་བསྐྱེད་པའི་ངོ་མཚར་བའི་རྣམ་པ་ཞིག་ཏུ་བྲིས་ཡོད་
ནའང) ཡང་དེས་ནི་སྐྱེ་བོ་རྣམས་ལ་གཟུགས་གཞི་ངོ་མ་ཞིག་གི་ཚོར་བ་སྦྱིན་པ་སྟེ། ཁྱོད་
ལ་ཁྱད་མཚར་བའི་སྒོ་ནས་གཟུགས་གཞི་དེའི་ལྕི་ཚད་ཚོར་དུ་འཇུག་པ་ཙམ་གྱིས་མིན་ཏེ།
གཟུགས་གཞི་དེ་ནི་སེམས་ཀྱི་ངོ་བོ་ཅན་ཞིག་ཡིན་པས་ཏེ། དེས་ཁྱོད་ཀྱི་སེམས་ཁམས་བདེ་
བའི་གོ་སྐབས་དང་འཕྲལ་ཞིང་ཁྱད་མཚར་བའི་སྣང་བ་བསྐྱེད་པ། ཁྱོད་ཀྱི་སྟོང་སེམས་ཀྱི་
རྒོད་པོ་སྔོན་དུས་འཕུར་མ་མྱོང་བའི་ས་ལ་ནམ་འཕང་བསྟོད་དུ་འཇུག་པ་དང་། ཁྱོད་རང་
རབ་རིབ་ཀྱི་སྟོང་བའི་ཞིང་ཁམས་ཤིག་ཏུ་ཁྲིད་ཅིང་། གནས་དེ་ན་ངོ་མཚར་བའི་གསང་
བ་ཅི་ཞིག་འཚོལ་སྙེག་བྱེད་པ་ལ་རྟག་བརྟན་ཐེར་ཟུག་ཏུ་གནས་པའི་སྐར་མ་འོད་ཆེན་ཁོ་
ནས་འོད་མདངས་བཀྱེས་ཤིང་། ཁྱེད་ཀྱིས་རང་ཉིད་ཀྱི་རྣམ་ཤེས་ནི་འཁྲེང་ཞེན་ཅི་ཡང་
མེད་པར་འཇིགས་སྣང་དང་ཉེན་ཁ་གང་མང་ཞིག་བརྒྱུད་བཞིན་ཡོད་པ་ཚོར་ཐུབ།
གལ་སྲིད་བདག་གིས་འདི་ནས་མཁས་མདོག་བསྟན་ཏེ་གཟུགས་སུ་དགོད་བྱའི་དཔེ་
མང་པོ་ཞིག་སྦྱར་ཡོད་ཚེ། དེ་ནི་ཧྲི་ཐི་ལུའེ་ཧྥུས་སྐབས་དེར་དེ་ལྟར་མཚོན་པར་བྱས་པ་
རེད། (ཀུན་གྱིས་ཤེས་གསལ་ལྟར། གལ་སྲིད་སྐྱེ་བོ་ཞིག་གི་སེམས་ཁམས་ལ་ངར་ལངས་ན། དེས་
རང་བཞིན་གྱིས་རྩོམ་རིག་གི་སྐད་ཆ་མང་པོ་ཞིག་སྤེལ་སྲིད་པ་ཆོས་ཉིད་ཡིན) ཧྲི་ཐི་ལུའེ་ཧྥུས་
བརྗོད་འདོད་པ་ནི་ཁོ་ལ་དེ་སྔར་གཞི་ནས་བྱུང་མ་མྱོང་བའི་ཚོར་བ་ཞིག་ཡིན། གལ་སྲིད་
ཁོས་སྤྱིར་བཏང་གི་སྐད་ཆས་བརྗོད་ཚེ་ཇི་ལྟར་བརྗོད་དགོས་པ་ཤེས་མི་སྲིད། ཁོ་ནི་ལྐོག་
གྱུར་རིང་ལུགས་པ་ཞིག་གིས་ནུས་ཤུགས་ཡོད་ཚད་བཏོན་ཏེ་འཆད་ཐབས་བྲལ་བའི་
གནས་ལུགས་ཤིག་བརྒྱུད་སྒྲོག་བྱེད་པ་དང་མཚུངས། ཡིན་ནའང་། དོན་དག་གཅིག་
བདག་གིས་གསལ་བོར་རྟོགས་ཐུབ་སྟེ། སྐྱེ་བོ་རྣམས་ཀྱིས་རྒྱུན་པར་མཛེས་པ
ས་པ་ཞེས་པའི་མིང་འདི་གླེང་གིན་ཡོད། དོན་དངོས་སུ་ཁོ་ཚོས་བརྡ་ཆད་འདིའི་གོ་དོན་རྟོགས་ཀྱིན་
མེད། བརྡ་ཆད་འདི་གང་བྱུང་དུ་ཐལ་དྲགས་པར་སྤྱད་པས་དེའི་སྔོན་གྱི་མཚོན་ཤུགས་
རྩ་བ་ནས་ཉམས་ཡོད་དེ། རྒྱུ་མཚན་ནི་འཇིག་རྟེན་སྟེང་གི་བྱ་དངོས་རྩག་རྩིག་ཡོད་དོ
ཅོག་ལ “མཛེས” ཞེས་པའི་ཐ་སྙད་འདི་སྦྱོར་བས། བརྡ་ཆད་འདིའི་བླ་ན་མེད་པའི་
དོན་སྙིང་བཙན་གྱིས་བྲུས་ཤིང་མེད་པར་གྱུར་པ་རེད། སྐྱེ་བོ་རྣམས་ཀྱིས་གྱོན་ཆས་ཤིག་
གམ། ཁྱི་གུ་ཞིག་གམ། ཡང་ན་ཡེ་ཤུ་པའི་ཆོས་ཚིག་གཅིག་ཙམ་སྟེ། དངོས་པོ་གང་ཅི
ཡང་རུང་བ་ལའང “མཛེས” ཞེས་པའི་ཐ་སྙད་འདིས་བརྒྱན་པར་བྱེད། ཡིན་ནའང་།
ཁོ་ཚོ་དངོས་སུ་མཛེས་པ་ངོ་མ་ཞིག་དང་འཕྲད་ཚེ་མཛེས་པ་ངོས་མི་ཟིན་པར་འགྱུར། ཁོ་
ཚོས་རྒྱུན་པར་འདི་ལྟར་རིན་ཐང་ཅི་ཡང་མེད་པའི་རང་ཉིད་ཀྱི་བསམ་བློ་རྫུན་མ་དེ་ཡོངས་
སུ་འགེབས་ཤིང་། མྱོང་ཚོར་གྱི་ནུས་པ་ལ་འུད་བརྗོད་བྱེད་པས་ལྷག་ཏུ་རྨོངས་ཤིང་རྟུལ་བར་
འགྱུར་དུ་འཇུག དེ་ནི་མི་འཇོན་འཇོན་མདོག་སྟོན་པ་ཞིག་གིས་ཀྱང་སྐབས་རེར་རང་ཉིད་
ཀྱིས་ཡོ་བྱད་ག་གེ་མོའི་རིན་ཐང་ལ་ཁུངས་མེད་རྫུན་བཟོ་བྱེད་པ་ཚོར་ཐུབ་པ་དང་འདྲ་བས།
སྐྱེ་བོ་རྣམས་ཀྱིས་ཁོ་ཚོས་ཐལ་དྲགས་པར་སྤྱོད་པའི་རོལ་མྱོང་ནུས་པ་དེ་ཤོར་སྲིད་པ་རེད།
ཡིན་ནའང་། ཧྲི་ཐེ་ལུའེ་ཧྥུ་སྟེ་རང་གཤིས་བསྒྱུར་ཐབས་མེད་པའི་བཞད་གད་མཁན་འདི་
མཛེས་དཔྱོད་ལ་ཟོལ་མེད་ཀྱི་བརྩེ་བ་ཞིག་དང་གོ་བ་ལེན་ཚུལ་ཞིག་ཡོད། དེ་ནི་ཁོའི་སེམས་
པ་དྲང་ཞིང་གཡོ་ཟོལ་དང་བྲལ་བ་ནང་བཞིན་ཡིན། ཁོ་ལ་མཚོན་ན། མཛེས་པ་ནི་དད་ལྡན་
པ་ཞིག་གི་སེམས་ཁོང་གི་དཀོན་མཆོག་དང་མཚུངས། གལ་སྲིད་ཁོ་རང་མཛེས་པ་ངོ་མ་ཞིག་
དང་འཕྲད་ཚེ་ད་གཟོད་སྐྲག་ཐག་ཆོད་པར་འགྱུར་སྲིད།
“ཁྱེད་རང་སི་ཐི་ལེ་ཁི་ལན་ཏི་དང་ཐུག་སྐབས་ཁོ་ལ་ཅི་ཞིག་བཤད་པ་ཡིན་ནམ།”
“བདག་དང་མཉམ་དུ་ཧོ་ལན་དུ་འགྲོ་ཞེས་བཤད་པ་ཡིན།”
བདག་ཧད་པར་གྱུར་སོང་། སྐད་ཆ་ཚིག་གཅིག་ཀྱང་ངག་ལས་མ་ཐོན་པར་དེ་གར་ཁ་
གདངས་ཤིང་མིག་འཇུར་ཏེ་ཁོ་ལ་བལྟས་བསྡད།
“ངེད་གཉིས་ཀ་ཡང་པའོ་ལང་ཧྲི་ལ་དུང་། བདག་གི་ཕ་ཡུལ་དུ་འདུག་ས་ཡོད་པས་
ཁོ་རང་བསྡད་ཆོག ཁོ་རང་འབྱོར་བ་ཞན་ལ་གཞུང་རྒྱུད་དྲང་ཞིང་བབ་ཆགས་པའི་མི་དེ་
དག་དང་མཉམ་དུ་འཚོ་བ་རོལ་ཚེ་ཁོའི་སེམས་ལ་ཕན་ཐོགས་ཡོད་ཅིང་། ངས་ཁོས་དེ་དག་
ལས་རང་ལ་མཁོ་བའི་ཤེས་བྱ་གང་མང་ཞིག་བསླབ་ཐུབ་པར་སྙམ།”
“ཁོས་ཇི་ལྟར་བཤད་སོང་།”
“ཁོ་རང་དགོད་ཙམ་བྱས། ངས་ཚོད་དཔག་བྱས་ན། ཁོས་ང་ནི་ཧ་ཅང་བླུན་པོ་ཞིག་
རེད་སྙམ་གྱིན་ཡོད་པ་འདྲ། ཁོ་ན་རེ། ཁོ་ལ་ཁོམ་ལོང་དེ་འདྲ་མེད་ཟེར།”
བདག་གིས་སི་ཐི་ལེ་ཁི་ལན་ཏིས་བྱེད་སྟངས་གཞན་ཞིག་གིས་ཧྲི་ཐི་ལུའེ་ཧྥུའི་གདན་
ཞུ་ངོས་ལེན་མ་བྱས་ན་ཅི་མ་རུང་སྙམ་སོང་།
“ཁོས་པའོ་ལང་ཧྲིའི་རི་མོ་དེ་ང་ལ་བྱིན་བྱུང་།”
བདག་གིས་སི་ཐི་ལེ་ཁི་ལན་ཏིས་འདི་ལྟར་བྱེད་དོན་ཅི་ཞིག་ཡིན་པ་ཤིན་ཏུ་ཤེས་
འདོད་སྐྱེས། ཡིན་ནའང་། བདག་གིས་ཅི་ཡང་མ་བཤད། ངེད་གཉིས་ཀྱིས་དུས་ཡུན་རིང་
མོ་ཞིག་ལ་ཅི་ཡང་མ་བཤད།
“ཁྱོད་ཀྱིས་ཅ་ལག་དེ་དག་ཇི་ལྟར་བྱས་སམ།” མཇུག་མཐར་བདག་གིས་དྲིས།
“ངས་ཅ་ལག་རྙིང་བ་ཉོ་བའི་ཡ་ཧུ་དཱ་པ་ཞིག་བཙལ་བ་ཡིན། ཁོས་ཅ་ལག་ཡོད་
ཚད་ཉོས་ཏེ་བདག་ལ་སྒོར་མོ་ངེས་ཅན་ཞིག་བྱིན་བྱུང་། ངའི་རི་མོ་དེ་དག་ངས་ཕ་ཡུལ་ལ་
འཁྱེར་རྒྱུ། རི་མོ་ལས་གཞན། ང་ལ་ད་དུང་གྱོན་ཆས་སྒམ་གང་དང་དཔེ་ཆ་འགའ་ཡོད། དེ་
ལས་གཞན་ང་ལ་ཤུལ་ནོར་ཅི་ཡང་མེད།
“ཁྱོད་རང་ཕ་ཡུལ་དུ་ལོག་པར་ང་ཧ་ཅང་དགའ་པོ་བྱུང་ཡོད།” བདག་གིས་སྨྲས་
ས་བསམ་ན་ཁོས་འདས་ཟིན་པའི་དོན་དག་རྣམས་འདས་ཟིན་པས་ད་ལྟ་
ཕྱིར་དྲན་བྱེད་མི་འདོད་པ་དང་འདྲ། དུས་ཚོད་ཀྱི་འགྲོས་དང་བསྟུན་ཏེ་ཁོའི་བཟོད་བསྲན་
བྲལ་བའི་སྡུག་བསྔལ་འདི་དག་རིམ་གྱིས་ཡལ་བར་འགྱུར་བ་དང་། དྲན་ཤེས་ཀྱང་རིམ་
གྱིས་ཇེ་གསལ་དུ་འགྱུར་བར་སྨོན། གནམ་རྒན་མས་སྙིང་རྗེས་གཟིགས་རོགས། ནམ་ཞིག་
གི་ཚེ་ཁོས་ཡང་བསྐྱར་འཚོ་བར་གདོང་གཏོད་ཐུབ་པར་ཤོག ཁོ་ད་དུང་ལོ་ན་གཞོན་པས།
ལོ་ཁ་ཤས་འགྱངས་རྗེས་ཡིད་སྐྱོ་བའི་དོན་རྐྱེན་འདིར་ཡང་བསྐྱར་ཕྱིར་ལྟ་ཞིག་བྱས་ཚེ།
སྡུག་བསྔལ་གྱི་ཁྲོད་དུ་སྨྲ་མི་ཤེས་པའི་དགའ་སྣང་ཞིག་སྐྱེས་ཀྱང་སྲིད། ནམ་ཞིག་གི་ཚེ
ཁོས་ཧོ་ལན་གྱི་བུད་མེད་གཞུང་དྲང་ཞིག་དང་གཉེན་བསྒྲིག་པ་དང་། ཁོ་ཚོས་བདེ་ཞིང་
སྐྱིད་པའི་འཚོ་བ་ཞིག་རོལ་ཐུབ་པར་བདག་ལ་ཡིད་ཆེས་བརྟན་པོ་ཡོད། ཁོས་མི་ཚེ་འདིར་
ད་དུང་རི་མོ་སྐྱོ་པོ་ག་ཚོད་ཅིག་འབྲིའམ་སྙམ་པ་ཡིད་ལ་ཤར་ཚེ། བདག་གི་གདོང་ལ་རང་
དབང་མེད་པར་འཛུམ་ཞིག་རྒྱས་འོངས།
ཕྱི་ཉིན་བདག་གིས་ཁོ་རང་ཨམ་སི་ཐེ་ཏན་ལ་འགྲོ་བར་སྐྱེལ་མ་བྱས།

བཞི་བཅུ་པ།

ཧྲི་ཐི་ལུའེ་ཧྥུ་དང་ཁ་གྱེས་རྗེས་ཀྱི་ཟླ་གཅིག་གི་རིང་ལ། བདག་རང་ཉིད་ཀྱི་ལས་ཀར་
བྲེལ་བ་ཆེ་བའི་དབང་གིས་ཡིད་སྐྱོ་བའི་དོན་རྐྱེན་འདི་དང་འབྲེལ་ཡོད་ཀྱི་མི་ཞིག་དང་
འཕྲད་མ་མྱོང་ལ། བདག་གིས་ཀྱང་དོན་དེར་བསམ་བློ་བཏང་མ་མྱོང་། ཡིན་ནའང་། ཉིན་
ཞིག་ལ་བདག་ཕྱི་རོལ་ཏུ་བྱ་བ་ཞིག་སྒྲུབ་ཏུ་འགྲོ་སྐབས། ལམ་དུ་ཁྲ་ལེ་ཟི•སི་ཐི་ལེ་ཁི་ལན་
ཏི་མཐོང་བྱུང་། ཁོ་མཐོང་མ་ཐག བདག་གིས་བརྗེད་པར་འདོད་ཅིང་ཁོང་ཁྲོའི་རྒྱུ་རུ་གྱུར་
པའི་དོན་དག་དེ་ཡང་བསྐྱར་དྲན་འཛིན་གྱི་ཡོལ་གོ་རུ་ཤར་འོངས་པས། བདག་དོན་རྐྱེན་
སློང་བའི་བྱུར་གྱི་སྣ་འདྲེན་འདི་ལ་སེམས་གཏིང་ནས་ཞེ་མེར་བ་ཞིག་བྱུང་། ཡིན་ནའང་།
ཁོ་མཐོང་ཡང་མ་མཐོང་བའི་ཚུལ་བྱས་ན་དེ་ནི་བྱིས་པའི་སེམས་རྒྱ་ཡིན་པས། བདག་གིས་
གང་ལྟར་ཁོ་ལ་མགོ་ལྕོག་ལྡེམ་ལྡེམ་ཙམ་བྱས་རྗེས་གོམ་སྟབས་ཇེ་མགྱོགས་སུ་བཏང་སྟེ་
མུ་མཐུད་དུ་ལམ་དུ་ཞུགས། ཡིན་ནའང་། ཅུང་མ་འགོར་བར་ལག་པ་ཞིག་བདག་གི་ཕྲག་
སྟེང་དུ་ཁེན་བྱུང་།
“ཁྱེད་ལ་བྲེལ་བ་ཆེ་བ་ལ་ཨང་།” ཁོས་ལྷག་བསམ་རྣམ་དག་གིས་སྨྲས་བྱུང་།
ཁོ་ལ་ཁ་ཡ་དེ་འདྲ་མི་བྱེད་པ་དག་ལ་ཁོས་ནམ་ཡང་སྙིང་ཉེ་ཉེ་བྱེད། འདི་ནི་སི་ཐི་ལེ་
ཁི་ལན་ཏི་ཡི་རང་གཤིས་ཤིག་ཡིན། བདག་གིས་ཁོ་ལ་མགོ་ལྕོག་ལྡེམ་ལྡེམ་ཙམ་བྱས་པའི་
སྐབས་དེའི་སྣང་མེད་རྣམ་འགྱུར་ལས། བདག་གིས་ཁོ་ལ་ལྟ་སྟངས་གང་འདྲ་ཞིག་བཟུང་
ཡོད་པ་ཁོས་གསལ་བོར་ཤེས་ཡོད།
“བྲེལ་བ་ཧ་ཅང་ཆེ།” བདག་གི་ལན་ཧ་ཅང་སྟབས་བདེ་ཡིན།
“འུ་གཉིས་མཉམ་དུ་འགྲོ།"
“དོན་དག་ཅི་ཞིག་ཡོད་དམ།” བདག་གིས་དྲིས།
“ཁྱེད་དང་མཉམ་དུ་འགྲོ་ན་འདོད་འདུག”
བདག་གིས་ཅི་ཡང་མ་བཤད། ཁོས་ཀྱང་ཅི་ཡང་མི་སྨྲ་བར་ཁ་རོག་གེར་བདག་དང་
མཉམ་དུ་ལམ་དུ་འགྲོ། ངེད་གཉིས་དེ་ལྟར་ལམ་གྱི་བཞི་ཆ་གཅིག་ཙམ་ལ་སོང་། བདག་
གིས་འདི་ནི་དགོད་ཁ་སློང་བྱེད་ཅིག་རེད་སྙམ་བྱུང་། མཐར་ངེད་གཉིས་སྙུག་ཆས་ཚོང་
ཁང་ཞིག་གི་མདུན་དུ་སླེབས། སྐབས་དེར་གློ་བུར་དུ་བདག་གི་སེམས་སུ། བདག་ཚོང་ཁང་
དུ་སོང་སྟེ་ཤོག་བུ་རེ་ཉོས་ན་དེ་དུས་ཁོ་རང་བསྐྱུར་ཐུབ་སྙམ།
“བདག་ཚོང་ཁང་དུ་སོང་སྟེ་དངོས་པོ་ཞིག་ཉོ་དགོས།” བདག་གིས་བཤད་རྒྱུར། “ད་
བདེ་མོ་བྱོས།”
“ངས་ཁྱོད་ལ་བསྒུག་ཆོག”
བདག་གིས་དཔུང་པ་གཟེང་གཟེང་ཞིག་བྱས་རྗེས་སྙུག་ཆས་ཚོང་ཁང་དུ་ཕྱིན། ཧྥ་
རན་སིའི་ཤོག་བུ་དེ་འདྲའི་མི་བཟང་བ་བདག་གིས་ཤེས་ཡོད། གལ་སྲིད་བདག་གི་དེ་སྔའི་
འཆར་གཞི་བསམ་ཐོག་ཏུ་མ་སོང་ཚེ། བདག་ལ་དགོས་མཁོ་མེད་པའི་དངོས་པོ་འགའ་ཉོས་
ཏེ་རང་ཉིད་ཀྱི་ཁུར་བོ་ཇེ་ལྕི་རུ་གཏོང་བའི་དགོས་པ་མ་མཆིས། དེའི་སྟབས་ཀྱིས་བདག་
གིས་ཁོ་ཚོ་ལ་ཡོད་མི་སྲིད་པའི་དངོས་པོ་འགའ་ཡོད་མེད་དྲིས་རྗེས། སྐར་མ་གཅིག་གི་
རྗེས་ནས་ཚོང་ཁང་ལས་ཕྱིར་ཐོན།
“ཁྱེད་ལ་མཁོ་བའི་དངོས་པོ་ཉོས་སམ།" ཁོས་དྲིས་བྱུང་་
“བཙོང་རྒྱུ་མི་འདུག"
ངེད་གཉིས་ཡང་བསྐྱར་སྨྲ་བ་ཅི་ཡང་མེད་པར་ཁ་རོག་གེར་མདུན་དུ་བསྐྱོད། མཐར་
ལམ་འགའ་འདྲེས་མཚམས་ཀྱི་བཞི་མདོ་ཞིག་ལ་སླེབས་པ་ན། བདག་གཞུང་ལམ་གྱི་
འགྲམ་དུ་འགྲེངས་
“ཁྱོད་ཕྱོགས་གང་ལ་འགྲོ་རྒྱུ་ཡིན་ནམ།” བདག་གིས་དྲིས།
“ཁྱོད་འགྲོ་ས་དེར་འགྲོ་རྒྱུ།”
“ང་ཡུལ་ལ་འགྲོ་རྒྱུ་ཡིན།”
“ང་ཁྱོད་སར་སོང་སྟེ་ཐ་མག་ཚགས་གང་འཐེན་དགོས།”
“ཁྱོད་ཀྱིས་ནམ་ཡང་གཞན་གྱི་གདན་ཞུ་ལ་ངང་སྒུག་བྱས་ཡོད་དམ།” བདག་མ་
རངས་པའི་སྒོ་ནས་དེ་ལྟར་བཤད།
“གལ་སྲིད་གདན་ཞུ་འདྲ་ཞུས་ཨེ་འོང་སྙམ་པ་ཡོད་ཚེ་ངས་བསྒུག་ངེས་ཡིན།”
“ཁྱོད་ཀྱིས་མདུན་ཕྱོགས་ཀྱི་རྩིག་པ་དེ་མཐོང་ངམ།” བདག་གིས་འདྲི་བཞིན་སྔུན་
གྱི་རྩིག་པ་དེ་བསྟན།
“མཐོང་།”
“གལ་སྲིད་ཁྱོད་ལ་མིག་གི་རྣོ་མཐོང་འདི་འདྲ་ཡོད་ན། ཁྱོད་ཀྱིས་ངས་ཁྱོད་ལ་
དགའ་བསུ་བྱེད་བཞིན་མེད་པ་ཤེས་ན་འགྲིག་འདུག”
“ངོ་མ་བཤད་ན། ངས་ཀྱང་དེ་ཤེས་ཡོད།”
བདག་ཧེ་ཧེ་ཞེས་གད་མོ་ཞིག་ཤོར་སོང་། བདག་གིས་རང་ལ་དགོད་ཁ་སློང་མཁན་
ཞིག་ལ་འཁང་ར་བྱེད་མི་འོས་ཏེ། འདི་ནི་བདག་གི་མི་གཤིས་ཐད་ཀྱི་ཞན་ཆ་ཞིག་ཡིན་
ཡང་སྲིད། ཡིན་ནའང་། བདག་གིས་དེ་ལྟར་འདོད་མ་ཐག་ཏུ་ངོ་ནག་རོག་གེར་བསྡད།
“ཁྱོད་ནི་དངོས་གནས་སུན་སྣང་སྐྱེད་མཁན་ཞིག་རེད། ང་ལ་ཇུས་ཉེས་འདི་འདྲ་
བྱུང་དོན་ཅི་ཡིན་ནམ། ངས་ཅིའི་ཕྱིར་ཁྱོད་ལྟ་བུ་སྐྱུག་བྲོ་བའི་མི་ཞིག་ངོ་ཤེས་པ་ཡིན་ནམ།
ཁྱོད་ཀྱིས་ཅིའི་ཕྱིར་ཁྱོད་ལ་སུན་སྣང་སྐྱེས་ཤིང་ཁྱོད་ལ་མཐོང་ཆུང་བྱེད་མཁན་ཞིག་གི་
རྗེས་མི་གཏང་བ་ཡིན་ནམ།”
“སྤུན་ཟླ་ལགས། ངས་ཁྱོད་ཀྱིས་ང་ལ་ལྟ་ཚུལ་ཇི་ལྟ་བུ་ཞིག་འཛིན་པར་དོ་སྣང་བྱེད་
ཀྱིན་ཡོད་དམ་སྙམ་མམ།”
“ངོ་མ་ཐན་ལྟས་རེད།” བདག་གིས་བཤད། བདག་གིས་རང་གི་བྱེད་སྟངས་འདི་
རྐང་ཚུགས་མི་ཐུབ་པ་ཤེས་པས་ལྷག་པར་ཁྲོས་པའི་རྣམ་པ་ཞིག་བསྟན། “ངས་ཁྱོད་ངོ་ཤེས་
མི་འདོད།”
“ངས་ཁྱོད་ལ་ངན་བསླབ་འདོད་པར་དོགས་པ་ཡིན་ནམ།”
ཁོའི་བཤད་ཚུལ་ལ་ཉན་ན་བདག་ལ་ངོ་མ་དགོད་ཁ་ཞིག་འཆོར་འོངས། བདག་གིས་
ཁོས་བདག་ལ་མིག་ཟུར་བགྲད་ཞོར་གདོང་ལ་འཕྱ་སྨོད་ཀྱི་འཛུམ་མདངས་ཤིག་མངོན་
“ངས་བལྟས་ན་ཡང་ཁྱོད་ཀྱི་ཨམ་ཕྲག་སྟོང་བར་གྱུར་ཡོད་ཚོད་འདུག” བདག་
ཡོད་པ་གསལ་ལེར་རྟོགས་ཐུབ།
གིས་ཁེངས་ཉམས་དང་བཅས་ཏེ་སྨྲས།
“གལ་སྲིད་ངས་ད་དུང་ཁྱེད་ཀྱི་ལག་ནས་དངུལ་འགའ་བསྐྱི་ནུས་སྙམ་ཡོད་ན། ང་
ནི་དངོས་གནས་གླེན་པ་ཞིག་ཅི་ལ་མིན།”
“གལ་སྲིད་ཁྱེད་ཀྱིས་གཞན་རྣམས་བཙན་གྱིས་རང་ཉིད་ལ་དགའ་རུ་འཇུག་འདོད་
ཡོད་ན། དེ་ནི་ཁྱོད་རང་དབུལ་བོ་དབུལ་རྐྱང་དུ་གྱུར་པའི་རྟགས་རེད།”
ཁོ་ཁ་ཐེད་བཞིན་དགོད་ཙམ་བྱས།
“གལ་སྲིད་ངས་དུས་ལ་ངེས་པ་མེད་པར་ཁྱོད་དགའ་རུ་འཇུག་ཐུབ་ཚེ། ཁྱོད་རང་
ང་ལ་གཏན་ནས་སུན་སྣང་སྐྱེས་མི་སྲིད།”
བདག་གིས་ཁའི་མ་ཁར་སོ་བཏབ་སྟེ་བཟོད་བསྲན་བྱས་པས་ད་གཟོད་གད་མོ་ཤོར་མ་
སོང་། ཁོས་བཤད་པའི་སྐད་ཆ་རྣམས་ནི་སྐྱུག་བྲོ་བ་ཞིག་ཡིན་ནའང་། དེ་ལ་བདེན་པའི་
ཆ་ཡང་དུ་མ་ཞིག་ཡོད། གཞན་ཡང་། བདག་གི་གཤིས་ཀ་ལ་ཞན་པའི་ཆ་ཞིག་ཡོད་པ་ནི།
སྐྱེ་བོ་སུ་དང་སུ་ཞིག་ཡིན་ཡང་རུང་། དེ་ཡི་ཀུན་སྤྱོད་ཇི་འདྲ་བཙོག་ནའང་། དེས་བདག་
ལ་མདུང་རྩེ་ཁ་སྤྲོད་ཀྱི་ཚུལ་དུ་རྩོད་པ་བྱེད་ན། བདག་གིས་དེ་ལ་གྲོགས་པོ་སྒྲིག་འདོད་
འབྱུང་། དང་ཐོག་བདག་གིས་སི་ཐི་ལེ་ཁི་ལན་ཏིའི་ཞེ་མེར་ཞིང་ཞེན་ལོག་པའི་སྤྱོད་པ་
དེ་བདག་ཁོ་ནས་འབད་བརྩོན་བྱས་ན་ད་གཟོད་རྒྱུན་མཐུད་ཐུབ་པར་འདོད། བདག་གིས་
རང་སེམས་ཀྱི་ཞན་ཆ་ངོས་ཟིན་རྗེས། ཁོ་ལ་བཟུང་བའི་རྣམ་འགྱུར་དེ་ཡང་རང་གིས་རྫིག་
ཉམས་ཟོལ་མ་ཞིག་སྟོན་པ་ཡིན་པར་རྟོགས། དེར་བརྟེན། བདག་གིས་ཤེས་པ་དེ་སི་ཐི་ལེ་
ཁི་ལན་ཏིའི་ལྟ་ཞིབ་ཀྱི་ཚོར་བ་སྐྱེན་པོ་དེས་ཚོར་མི་ཐུབ་པ་ག་ལ་སྲིད། ཁོ་རང་ཏག་ཏག་
སྐབས་འདིར་བདག་ལ་ཁོང་དགོད་བྱེད་བཞིན་ཡོད་པ་གདོན་མི་ཟ། བདག་གིས་དཔུང་པ་
གཟེང་གཟེང་ཞིག་བྱས་རྗེས་ཅི་ཡང་མ་སྨྲས་པར་ཁོ་ཐེངས་འདིའི་ཤགས་འགྱེད་ཀྱི་ཁྲོད་དུ་
རྒྱལ་དུ་བཅུག་པ་ཡིན།

ཞེ་གཅིག་པ།

ངེད་གཉིས་བདག་གི་སྡོད་ཤག་ཏུ་འབྱོར། བདག་གིས་ཁོ་ལ “ནང་དུ་ཕེབས།
བཞུགས་གདན་འཇགས།” ལྟ་བུའི་གུས་ཚིག་གི་རིགས་དེ་བཤད་འདོད་མེད། སྨྲ་བ་ཅི་
ཡང་མེད་པར་སྐས་སྒམ་གྱི་སྟེང་དུ་འཛེགས། ཁོ་བདག་གི་རྗེས་དེད་དེ། བདག་གི་ཕྱི་རྟིང་
ལ་སྤོ་བཞིན་སྡོད་ཤག་ཏུ་སླེབས། ཁོ་སྔོན་ཆད་བདག་གི་སྡོད་ཤག་ཏུ་གཏན་ནས་ཡོང་མ་
མྱོང་། ཡིན་ནའང་། ཁོས་བདག་གིས་བློ་གྲོས་ཞིབ་མོས་ཇུས་བཀོད་བྱས་པའི་ཁང་པའི་ནང་
དུ་ལྟ་ཙམ་ཡང་མི་བྱེད། སྒྲོག་ཙེ་སྟེང་དུ་ལྕགས་ཕོར་ཞིག་གི་ནང་དུ་ཐ་མག་གང་བླུགས་
ཡོད། ཁོས་རྭ་ཙེ་བླངས་ཏེ་དུ་བ་ཚགས་གང་བླུགས་རྗེས། ལག་སྔས་མེད་པའི་རྒྱབ་བསྙེས་
རྐུབ་སྟེགས་ཤིག་གི་སྟེང་དུ་བསྡད་ཅིང་། ལུས་པོ་རྒྱབ་ཏུ་གཅིག་བསྣར་བས་རྐུབ་སྟེགས་ཀྱི་
རྐང་པ་སྔུན་མ་གཉིས་ཡར་ལ་བཀྱགས་བྱུང་།
“ ཁྱོད་རང་བདེ་མོར་སྡོད་འདོད་ན་ཅིའི་ཕྱིར་བདེ་འབོལ་རྐུབ་སྟེགས་སྟེང་མི་སྡོད་
དམ།” བདག་གིས་ཁོང་ཁྲོ་དང་བཅས་ཏེ་དྲིས།
“ཁྱོད་ཀྱིས་ང་བདེ་མིན་ལ་འདི་ལྟར་ཐུགས་ཁུར་གནང་དོན་ཅི་ཡིན་ནམ།”
“ངས་ཁྱོད་ལ་སེམས་ཁུར་བྱས་པ་མིན།” བདག་གིས་རྒོལ་ལན་སྤྲད་དོན། “ངས་
རང་ཉིད་ལ་སེམས་ཁུར་བྱས་པ་ཡིན། གཞན་དེ་ལྟར་རྐུབ་སྟེགས་སྟེང་བསྡད་ན་རང་ཉིད་
ལའང་མི་བདེ་བའི་སྣང་བ་ཞིག་སྦྱིན་འོངས།”
ཁོ་གད་མོ་ལྷང་ལྷང་བ་ཞིག་བགད་བྱུང་། ཡིན་ནའང་། སྔར་བཞིན་ཁ་མལ་མ་བརྗེ།
ཁོས་སྨྲ་བ་ཅི་ཡང་མེད་པར་ཁ་རོག་གེར་ཐ་མག་རྔུབ་བཞིན་སྡོད་པ་ལས་བདག་ལ་ཁ་ཡ་
ཙམ་ཡང་མི་བྱེད། ཕར་བལྟས་ན་ཁོས་རང་ཉིད་ཀྱི་བྱ་བ་ལ་བསམ་བློ་གཏོང་བཞིན་ཡོད་
པ་འདྲ། བདག་ཧ་ལས་པ་ཞིག་ནི་ཁོ་བདག་གི་སྡོད་ཤག་ཏུ་ཅིའི་ཕྱིར་ཡོང་བ་ཡིན་ནམ།
རྩོམ་པ་པོ་ནི་རང་ཉིད་འགུགས་པར་བྱེད་པའི་གཤིས་ཀ་མཚར་པོ་གང་དེར་ལྷན་
གང་ལྟར་ཁོའི་ཀུན་སྤྱོད་ཀྱི་ལྟ་བ་ནི་དེ་ལྟར་མིན་སྙམ་མོད།
སྐྱེས་ཀྱི་སྤྲོ་བ་རབ་ཏུ་ལྡན།
ཡིན་ནའང་། དེ་ལ་བྱ་ཐབས་ཅི་ཡང་ཡོད་མི་འདུག རྒྱུ་མཚན་ནི་གོམས་པ་ཀློང་གྱུར་
ཆགས་ཟིན་པས་རེད། ཁོའི་ཚོར་བ་ནི་རྟུལ་བོར་གྱུར་པ་ན། ལྷན་སྐྱེས་སུ་ཡོད་པའི་ནུས་པ་
དེ་དག་གིས་ཁོ་རྟག་ཏུ་བཟོ་ལྟ་འཆོར་དུ་འཇུག་བཞིན་ཡོད། ཁོ་འདི་ལྟར་རང་ཉིད་ཧ་ལས་
སུ་འཇུག་པའི་མི་གཤིས་གདུག་པོ་ལ་ལྟ་ཞིབ་བྱེད་པར་སྤྲོ་བ་ལྡན་ཞིང་། དེ་ནི་སྒྱུ་རྩལ་གྱི་
དགོས་མཁོ་བསྐང་ཆེད་ཡིན་པར་ངོས་འཛིན་བྱེད། ཡིན་ནའང་། ཁོ་བྱ་བྱེད་ཅི་ཞིག་ལ་ཞེ
ལོག་པ་ནི་བྱ་བྱེད་དེ་དག་གི་འབྱུང་རྐྱེན་ལ་བཅངས་པའི་མཚར་སྣང་དང་བསྡུར་ན་གཞི་
ནས་འགྲན་ཐབས་བྲལ་བ་ཞིག་ཡིན་པ་དེ་ནི་ཁོའི་ལྷག་བསམ་གྱིས་ཁོ་ལ་བཙན་གྱིས་
ཁས་ལེན་བྱེད་དུ་འཇུག སྐྱེ་བོ་གདུག་པ་ཅན་ཞིག་གི་རང་གཤིས་དེ་ཧ་ཅང་མཛེས་ཤིང་
གཏན་ཚིགས་དང་མཐུན་པའི་སྒོ་ནས་གསར་བཞེངས་བྱས་ཚེ། གསར་རྩོམ་བྱེད་མཁན་
གྱི་ངོས་ནས་དེར་ཡིད་འགུགས་ཀྱི་སྟོབས་ཤུགས་ཤིག་ངེས་པར་ཡོད་པ་ཡིན་ཡང་། གང་
ལྟར་ཁྲིམས་ལུགས་དང་སྒྲིག་ལམ་གྱི་ངོས་ནས་བལྟས་ན། གདུག་པ་ཅན་དེ་ལ་ཡིད་མགུ་
བའི་རྣམ་འགྱུར་གཏན་ནས་སྟོན་མི་རུང་། ཡིན་ནའང་། བདག་གིས་ཚོད་དཔག་ཅིག་
བྱས་ན། ཤིག་སི་ཕེར་གྱིས་ཨེབ་ཀའོUཡི་སྣང་བརྙན་གསར་བཞེངས་བྱེད་སྐབས། ཁོས་
ཟླ་འོད་དང་སྟོང་བསམ་ལ་བརྟེན་ཏེ་ཐའེ་སི་ཏི་མིན་ནཱ”བློས་བསླངས་བྱེད་སྐབས་ལས་
ཀྱང་སྤྲོ་བ་ཆེས་ཆེར་ལྡན་སྲིད། རྩོམ་པ་པོས་སྐྱེ་བོ་གདུག་པ་ཅན་གྱི་སྣང་བརྙན་བཞེངས་
བསྐྲུན་བྱེད་སྐབས་དོན་དངོས་སུ་ཁོའི་ནང་སེམས་ཀྱི་ཟབ་ས་ན་ཡོད་པའི་རང་གཤིས་ངོ་
མ་དེ་ཡིད་ཚིམ་པར་བྱེད་དུ་འཇུག་པ་དེ་ཡིན་ཡང་སྲིད། རྒྱུ་མཚན་ནི་དཔལ་ཡོན་གྱི་སྤྱི་
ཚོགས་ཁྲོད་དུ་ཡུལ་སྲོལ་གོམས་འདྲིས་ཀྱིས་རང་གཤིས་ངོ་མ་དེ་བག་ཆགས་ཀྱི་ཆེས་
ཟབ་སར་བག་ལ་ཉལ་བའི་ཚུལ་དུ་བཙན་གྱིས་སྦས་ཡོད། ཁོས་བློས་བསླངས་བྱེད་པའི་
མི་སྣ་དེར་ཤ་ཁྲག་གདོས་བཅས་ཀྱི་ཕུང་བོ་ཞིག་སྩལ་བ་དེས་ཁོའི་སེམས་ནས་ཕྱིར་མངོན་
ཐབས་བྲལ་བའི་བདག་ཉིད་གང་དེར་ཚེ་སྲོག་ཅིག་བྱིན་པ་རེད། དེ་ལྟར་ན་ཁོ་ལ་ཐོབ་
པའི་ཚིམས་པའི་བློ་དེ་ནི་རང་དབང་དང་འཆིང་བ་ལས་གྲོལ་བའི་སྐྱིད་སྣང་ཞིག་ཅི་ལ་
མིན། རྩོམ་པ་པོས་བསམ་གཞིགས་གནང་བཞིན་པ་ནི་མིའི་རང་གཤིས་རྟོགས་རྒྱུ་དེ་
ཡིན་པ་ལས་མིའི་རང་གཤིས་ལ་བརྡར་ཤ་གཅོད་རྒྱུ་དེ་ཡེ་ནས་མིན།
བདག་གི་སེམས་ཀྱི་དགུ་ན་སི་ཐི་ལེ་ཁི་ལན་ཏི་ལ་དངོས་གནས་འཇིགས་སྐྲག་
ཅིག་སྐྱེས་བྱུང་། ཡིན་ནའང་། འཇིགས་སྐྲག་གི་ཞོར་དུ་བདག་སེམས་འཁྱག་བསིལ་
བསིལ་བྱེད་པའི་མཚར་སྣང་ཞིག་ཀྱང་སྐྱེས་འོངས། དེ་ནི་བདག་གིས་ཁོས་དེ་ལྟར་བྱེད་
པའི་ཀུན་སློང་ཅི་ཞིག་ཡིན་པ་རྟོགས་འདོད་པ་དེ་ཡིན། བདག་མགོ་འཐོམ་ཞིང་གསེད་
བཀྲོལ་བྱེད་མི་ཐུབ་པ་ནི། ཁོས་རང་ཉིད་ལ་ཐུགས་ཁུར་མཛད་མཁན་དེ་དག་ལ་སྐྱོ་གར་
དེ་ལྟ་བུ་ཞིག་བཟོས་པ་དེ་རེད། བདག་གིས་ཁོས་རང་ཉིད་ཀྱིས་བཟོས་པའི་སྐྱོ་གར་དེར་
དོན་དངོས་སུ་ལྟ་སྟངས་ཇི་འདྲ་ཞིག་འཛིན་གྱིན་ཡོད་པ་གསལ་བོར་རྟོགས་འདོད་ཡོད།
དེའི་ཕྱིར་བདག་གིས་སྙིང་སྟོབས་ཆེན་པོས་གཤགས་བཅོས་གྲི་ཆུང་ཞིག་ལག་ཏུ་ཕྱར་
འདོད་བྱུང་།
“ཧྲི་ཐི་ལུའེ་ཧྥུས་བདག་ལ་བཤད་རྒྱུར། ཁྱོད་ཀྱིས་ཁོའི་ཆུང་མ་བྲིས་པའི་རི་མོ་དེ་ནི་
ཁྱོད་ཀྱི་བརྩམས་ཆོས་ཆེས་ལེགས་གྲས་ཡིན་སྲིད་ཟེར།”
སི་ཐི་ལེ་ཁི་ལན་ཏིས་རྭ་ཙེ་ཁ་ནས་ཕྱིར་དྲངས་པ་དང་མིག་ཟུང་ལ་འཛུམ་འོད་ཅིག་
གིས་ཁེངས་འདུག
“རི་མོ་དེ་འབྲི་དུས་བདག་ལ་དགའ་སྤྲོ་ཚད་མེད་སྐྱེས་སོང་།”
“ཁྱོད་ཀྱིས་ཁོ་ལ་སྟེར་དོན་ཅི་ཡིན་ནམ།”
“བདག་གིས་གཞི་ནས་བྲིས་ཚར། ད་ནི་བདག་ལ་དགོས་མཁོ་ཅི་ཡང་མི་འདུག”
“ཅུང་ཟད་མིན་ན་ཧྲི་ཐི་ལུའེ་ཧྥུས་རི་མོ་དེ་གཏེད་ཟིན་པ་ཁྱོད་ཀྱིས་ཤེས་སམ།” “རི་
མོ་དེ་བློ་ཁེངས་པ་ཞིག་འཁྱོངས་མེད།"
ཁོ་རང་ཅུང་ཙམ་ལ་ཁ་རོག་གེར་བསྡད་རྗེས། ཡང་བསྐྱར་རྭ་ཙེ་ཁ་ནང་ནས་བླངས་ཏེ་
གད་མོ་བགད་བྱུང་།
“ཁྱོད་ཀྱིས་ཚོན་པོ་དེ་ང་འཚོལ་དུ་ཡོང་བ་ཤེས་སམ།” ཁོས་སྨྲས།
“ཁོས་བཤད་པའི་སྐད་ཆར་ཁྱོད་རང་ཡིད་འགུལ་མ་ཐེབས་སམ།
“མ་ཐེབས། ཁོས་བཤད་པའི་སྐད་ཆར་ཚིག་ཤུགས་ཅི་ཡང་མེད། གླེན་ཞད་ཆེ།”
ངས་བལྟས་ན་ཁྱོད་ཀྱིས་ཕལ་ཆེར་བརྗེད་འདུག ཁྱོད་ཀྱིས་ཁོའི་འཚོ་བ་མེད་པར་
བཟོས་སོང་།” བདག་གིས་དེ་ལྟར་བཤད།
ཁོ་ཁ་རོག་གེར་ཅི་ཞིག་ལ་བསམ་བློ་གཏོང་བཞིན་རྫུབས་མཐུག་པའི་ཁ་སྤུ་སྐྱེས་པའི་
མ་ནེ་ལ་རེག་རེག་བྱེད།
“ཁོ་ནི་རི་མོ་པ་སྐྱོ་པོ་ཞིག་རེད།”
“ཡིན་ནའང་ཁོ་ནི་མི་བཟང་པོ་ཞིག་འདུག”
“ལག་རྩལ་མཐོ་བའི་མ་བྱན་ཞིག་རེད།” སི་ཐི་ལེ་ཁི་ལན་ཏིས་ཁྲེལ་དགོད་དང་བཅས་
ཏེ་ཚིག་གཅིག་བསྣན།
ཁོའི་སྟེང་ན་འགྲོ་བ་མིའི་གཤིས་ཀ་ཞིག་ཡེ་མི་འདུག བདག་རབ་ཏུ་ཁྲོས་པས་ཁོ་ལ་
ཁ་ངོ་ཏིལ་འབྲུ་ཙམ་ཡང་སྟེར་མི་འདོད།
“ཁྱོད་ཀྱིས་ང་ལ་བཤད་ཆོག་གམ། ངས་ཁྱོད་ལ་དྲི་བ་འདི་འདོན་དོན་ནི་ང་ལ་
མཚར་སྣང་སྐྱེས་པ་ཙམ་ཡིན། རྒྱུ་འབྲས་ལྟར་བཤད་ན་པའོ་ལང་ཧྲི•ཧྲི་ཐི་ལུའེ་ཧྥུར་ཤི་
རྐྱེན་བྱུང་བ་དེར་ཁྱོད་རང་འགྱོད་སེམས་སྤུ་ཙམ་ཡང་མི་སྐྱེས་སམ།”
བདག་གིས ས་ཁོའི་གདོང་ལ་ཅེར་བསྡད། ཁོའི་གདོང་མདོག་ལ་འགྱུར་བ་ཅི་ཞིག་
ཡོད་མེད་ལ་བལྟས། ཡིན་ནའང་། ཁོའི་གདོང་བ་སྔར་བཞིན་གནས་པ་ལས་རྣམ་འགྱུར་
ཅི་ཡང་མེད།
“ང་ཅིའི་ཕྱིར་འགྱོད་སེམས་སྐྱེ་དགོས་སམ།"
“དེས་ན་ངས་ཁྱོད་ལ་དོན་དག་འདིའི་གོ་རིམ་ཡོད་ཚད་གསལ་བོ་ཞིག་བཤད། ཁྱོད་
རང་ན་སྟེ་འཆི་ལ་ཉེ་བའི་སྐབས་སུ། ཏི་ཨེར་ཁེ•ཧྲི་ཐི་ལུའེ་ཧྥུས་ཁྱོད་རང་ཁོའི་ཁྱིམ་དུ་
བསུས་ཤིང་། ཁྱོད་ནི་རང་གི་ཤ་ཁྲག་བསྐྲུན་པའི་ཕ་མ་བཞིན་དུ་སྙོར་སྐྱོང་བྱས། ཁྱོད་ཀྱི་
ཆེད་དུ་ཁོས་རང་ཉིད་ཀྱི་དུས་ཚོད་དང་རྒྱུ་ནོར། བདེ་ཞིང་སྐྱིད་པའི་འཚོ་བ་སོགས་བློས་
བཏང་སྟེ། ཁྱོད་རང་འཆི་བདག་གི་ཁ་ནས་ཕྱིར་འཕྲོགས།”
སི་ཐི་ལེ་ཁི་ལན་ཏིས་ཕྲག་པ་གཉིས་གཟེང་གཟེང་ཙམ་བྱས།
“ཚོན་པོ་དགོད་བྲོ་པོ་དེ་གཞན་ལ་ཞབས་ཞུ་སྒྲུབ་པར་དགའ། དེ་ནི་ཁོའི་རང་
གཤིས་རེད།”
“ཁྱོད་ཀྱིས་ཁོ་ལ་དྲིན་གཟོ་མི་ཞུ་ནའང་ཁོའི་ཆུང་མ་བདག་ཏུ་བཟུང་བ་དེ་འོས་སམ།
ཁྱོད་མེད་པའི་ཡར་སྔོན་ལ་ཁོ་ཚང་གིས་བདེ་སྐྱིད་ཀྱི་འཚོ་བ་ཞིག་རོལ་གྱིན་ཡོད། ཁྱོད་
རང་ཁོ་གཉིས་བར་ལ་བཙན་གྱིས་མ་འཛུལ་ན་མི་ཆོག་གམ།”
“ཁོ་ཚོས་བདེ་སྐྱིད་ཀྱི་འཚོ་བ་ཞིག་རོལ་བཞིན་པ་ཁྱེད་ཀྱིས་ཇི་ལྟར་ཤེས་པ་ཡིན་
ནམ།”
“དེ་ནི་ཀུན་གྱིས་ཤེས་གསལ་ལྟར་མ་ཡིན་ནམ།”
“ཁྱོད་ཀྱིས་ཡོད་ཚད་ཤེས་འདུག ཁྱོད་ཀྱིས་བལྟས་ན་ཁོས་བསྒྲུབས་པའི་བྱ་བ་དེར་
མོས་བཟོད་པ་བསྒོམ་ཐུབ་བམ།”
“ཁྱོད་ཀྱིས་དོན་ཅི་ཞིག་བཤད་འདོད་པ་ཡིན།”
“ཁོ་དང་མོ་དང་གཉེན་སྒྲིག་བྱེད་དོན་ཅི་ཞིག་ཡིན་པ་ཁྱོད་ཀྱིས་ཤེས་སམ།”
བདག་གིས་མགོ་བོ་གཡུགས་གཡུགས་བྱས།
“མོ་སྔོན་ཆད་རོ་མའི་སྐུ་དྲག་ཚང་ཞིག་གི་ཁྱིམ་ཞུས་དགེ་རྒན་ཞིག་ཡིན། ཁྱིམ་ཚང་
དེའི་སྐུ་སྲས་ཀྱིས་མོར་ཁ་ཡག་ངོ་དགའ་བྱས་ཏེ་བསླུ་བྲིད་བྱས། མོས་མ་གཞིར་སྐྱེས་པ་
དེས་མོ་ཆུང་མར་བསུ་ངེས་སྙམ་མོད། བསམ་ཡུལ་ལས་འདས་པ་ཞིག་ལ་ཁྱིམ་ཚང་དེས་མོ་
སྒོ་ཕྱིར་བསྐྲད། བྱིས་པ་བཙའ་ལ་ཉེ་སྐབས་མོས་རང་སྲོག་གཅོད་པར་རྩོམ། སྐབས་དེར་ཧྲི་
ཐི་ལུའེ་ཧྥུ་མོ་ལ་འཕྲད་དེ་ཁོ་ཚོ་གཉེན་སྒྲིག་བྱས།”
“ཧྲི་ཐི་ལུའེ་ཧྥུ་ནི་དངོས་གནས་དེ་ལྟ་བུའི་མི་ཞིག་རེད། ངས་ད་ལྟའི་བར་དུ་ཁོ་ལྟ་
བུའི་བློ་དཀར་སེམས་དཀར་གྱི་མི་ཞིག་མཐོང་མ་མྱོང་།
སྔོན་ཆད་བདག་ལ་མཚར་སྣང་ཞིག་བྱུང་བ་ནི། ཕྱོགས་གང་ནས་བལྟས་ཀྱང་ཕན་
ཚུན་འགྲིག་ཐབས་མེད་པའི་བཟའ་ཟླ་འདི་གཉིས་ཇི་ལྟར་མཉམ་དུ་བསྡད་པ་ཡིན་ནམ་
སྙམ་མོད། ཡིན་ནའང་། དངོས་དོན་ནི་འདི་ལྟ་བུ་ཞིག་ཡིན་པ་སེམས་ཀྱི་དགུ་ལའང་མ་
དྲན། ཏི་ཨེར་ཁེས་ཁོའི་ཆུང་མར་བཅངས་པའི་བརྩེ་དུང་དེ་སྤྱིར་བཏང་གི་བཟའ་ཟླའི་
བརྩེ་དུང་དང་གཏན་ནས་མི་འདྲ་བའི་རྒྱུ་མཚན་ཡང་མ་གཞིར་གནས་ཚུལ་འདི་འདྲ་
ལ་ཐུག་འདུག བདག་གི་སེམས་སུ་ཁོ་ཁོའི་ཆུང་མ་ལ་དུང་ཚུལ་ནི་བརྩེ་དུང་གི་ཚད་
གཞི་ལས་བརྒལ་འདུག་སྙམ། བདག་གིས་སྔོན་ཆད་རྒྱུན་པར་པའོ་ལང་ཧྲིའི་མི་སྨྲ་བརྟུལ་
ཞུགས་ཀྱི་རྣམ་འགྱུར་དེའི་ཁྲོད་དུ་རང་ཉིད་ཀྱིས་ཤེས་ཐབས་བྲལ་བའི་གསང་བ་ལྐོག་གྱུར་
ཞིག་སྦས་ཡོད་པར་དོགས་པ་སྐྱེས་མྱོང་། ད་ལྟ་བདག་གིས་གསལ་བོར་རྟོགས་བྱུང་། མོས་
བློ་རིག་ཡོད་ཚད་བཀོལ་ཏེ་གསང་ཐབས་བྱས་པ་དེ་མོའི་ངོ་ཚའི་དོན་དག་གསང་བ་བྱས་
པ་དེ་ལས་ཡོངས་སུ་འདས་ཡོད། མོའི་ཁུ་སིམ་པའི་རྣམ་པ་དེ་ནི་ཆར་རླུང་དྲག་པོའི་འཇབ་
རྒོལ་དྭངས་རྗེས་ཀྱི་གླིང་ཕྲན་གྱི་ལྷིང་འཇགས་དང་མཚུངས། མོའི་གདོང་ལ་ལན་རེར་སྤྲོ་
བའི་འཛུམ་ཆུང་ཞིག་ཕྱུངས་པ་དེའང་དོན་དུ་རེ་ཐག་ཆད་པའི་སྐབས་ཀྱི་ཨུ་ཚུགས་ཀྱི་
འཛུམ་མདངས་ཤིག་ཡིན། བདག་གི་བསམ་གཞིགས་ཀྱི་རྒྱུན་སི་ཐི་ལེ་ཁི་ལན་ཏིའི་སྐད་
ཆས་བཅད་སོང་། ཁོས་རྣ་བར་གཟན་པའི་སྐད་ཆ་ཞིག་བཤད་པས་བདག་དངངས་སྐྲག་
ཅིག་སྐྱེས་བྱུང་།
“སྐྱེས་མ་ཚོས་སྐྱེས་པས་མོ་རང་ཚོར་སེམས་རྨ་བཟོས་པར་བཟོད་པ་བསྒོམ་ཆོག ”
ཁོས་བཤད་རྒྱུར། “ཡིན་ནའང་། ནམ་ཡང་ཁོས་མོའི་ཆེད་དུ་བློས་བཏང་བ་འདིར་བཟོད་
བསྒོམ་བྱ་མི་ཐུབ།”
“ཁྱོད་ལ་ཁྱོད་ཀྱིས་ངོ་ཤེས་པའི་བུད་མེད་དག་གིས་འཁོན་འཛིན་བྱེད་མི་སྲིད། འདི་
ལ་ཁྱོད་རང་སེམས་བདེ་མོ་བྱ་ཆོག” བདག་གིས་ཚིག་སྣེ་བཟུང་།
ཁོའི་མཆུ་འདབས་སུ་འཛུམ་ཆུང་ཙམ་མངོན་བྱུང་།
“ཁྱེད་ཀྱིས་གཞན་ལ་རྒོལ་ལན་སློག་ཆེད་ནམ་ཡང་རང་ཉིད་ཀྱི་རྩ་དོན་འདོར་བར་
མི་སྐྲག” ཁོས་དེ་ལྟར་ལན་བཏབ།
“རྗེས་སུ་བྱིས་པ་དེ་ཅི་ཞིག་བྱས་སོང་ངམ།”
“ཁོ་གཉིས་གཉེན་བསྒྲིགས་ཏེ་ཟླ་གསུམ་བཞི་ཙམ་འགྱངས་རྗེས་མངལ་ཤོར་
སོང་།"
སྐབས་དེར་བདག་གིས་རང་ཉིད་ཀྱིས་འགྲེལ་མི་ཐུབ་པར་མགོ་རྨོངས་པར་བྱེད་པའི་
གནད་དོན་དེ་དྲིས།
བཤད་ཆོག་གམ།"
“ཁྱེད་ཀྱིས་ཅིའི་ཕྱིར་པའོ་ལང་ཧྲི•ཧྲི་ཐི་ལུའེ་ཧྥུ་ལ་རྙོག་དྲ་བསླངས་པ་དེ་ང་ལ་ཅིག་
ཁོས་ཡུན་རིང་ཞིག་ལ་ལན་མ་སློག་པས། ཅུང་མིན་ན་བདག་གིས་དྲི་བ་དེ་ཡང་
བསྐྱར་ཐེངས་གཅིག་ལ་འདྲི་དགོས་བྱུང་།
“ངས་ཇི་ལྟར་ཤེས་སམ།” ཁོས་མཇུག་མཐར་བཤད་རྒྱུར། “མོ་ང་ལ་སེམས་གཏིང་
ནས་ཞེན་ཁ་ལོག་འདུག ཧ་ལམ་ངའི་ངོ་རིག་མི་འདོད་པའི་ཚད་ལ་སླེབས་ཡོད། དེ་བས་
ང་ལ་སྤྲོ་སྣང་བྱུང་།”
“ངས་ཤེས་སོང་།"
ཁོ་རང་གློ་བུར་དུ་ཁོང་ཁྲོ་ལངས་བྱུང༌།
“ཨ་ཕའི་རོ། ང་ལ་མོ་མཁོ། ”
ཡིན་ནའང་། ཁོའི་ཁོང་ཁྲོ་གློ་བུར་དུ་ཞི་ཞིང་བདག་ལ་བལྟས་ཏེ་འཛུམ་དམུལ་དམུལ་ཙམ་བྱས།
“དང་ཐོག་མོ་དངོས་གནས་སྐྲག་ཐག་ཆོད་སོང་།”
“ཁྱོད་ཀྱིས་མོར་གསལ་བཤད་བྱས་སམ།”
“བྱེད་མི་དགོས། མོས་ཤེས་སྲིད། ངས་སྐད་ཆ་ཚིག་གཅིག་ཀྱང་མ་བཤད། མོ་ཤིན་ཏུ་
སྐྲག མཇུག་མཐར་མོ་ང་ལ་དབང་སོང་།”
ཁོས་བདག་ལ་དོན་དག་འདི་བརྗོད་སྐབས་ཀྱི་སྐད་ཤུགས་ལས། ཅི་ཡིན་མི་ཤེས་པ་
ཞིག་གིས་ཁོའི་སྐབས་དེའི་སེམས་གཏིང་གི་འདུན་པ་དྲག་པོ་དེ་ཧ་ཅང་ཁྱད་མཚར་བའི་
སྒོ་ནས་མངོན་པར་བྱེད་ཀྱིན་ཡོད། དེ་ནི་མི་ལ་དངངས་སྐྲག་སྐྱེད་བྱེད་ཅིག་གམ་ཡང་ན་
ཧ་ཅང་འཇིགས་སུ་རུང་བ་ཞིག་རེད་ཅེས་བརྗོད་ཀྱང་མི་ཆོག་པ་མེད། ཁོའི་ཉིན་རྒྱུན་གྱི་
འཚོ་བ་རོལ་སྟངས་ནི་ཧ་ཅང་ཁྱད་མཚར་བ་ཞིག་ཡིན་ཏེ། ལུས་པོའི་དགོས་མཁོའི་ཐད་
ལ་གཏན་ནས་སྣང་དོགས་མི་བྱེད། ཡིན་ནའང་། སྐབས་རེར་ཁོའི་ཤ་ཁྲག་གདོས་བཅས་
ཀྱི་ལུས་པོས་ཁོའི་སེམས་པར་འཇིགས་སུ་རུང་བའི་འཁོན་ལན་ཞིག་སློག་གིན་ཡོད།
ཁོའི་སེམས་ཀྱི་གཏིང་རུམ་དུ་ཉར་བའི་གདུག་པའི་སེམས་ཅན་གྱི་གཤིས་ཀ་དེས་ཁོ་
བདག་གིར་བཟུང་བས། འདི་ལྟའི་རང་བྱུང་ཁམས་ཆེན་མོའི་གདོད་མའི་སྟོབས་ཤུགས་ཀྱི་
དཀྱིལ་འཁོར་ནས་ཁོ་ནི་ཐབས་ཟད་འུ་ཐུག་ཏུ་གྱུར་ཡོད། དེས་ཁོ་བདག་གིར་བཟུང་ཞིང་
དམ་དུ་བཅིངས་པས། ཁོའི་སེམས་ཁམས་སུ་གཟབ་གཟབ་ཟེར་བ་དང་དྲིན་གཟོ་ཟེར་
བའི་ཐ་སྙད་ལ་གོ་གནས་ཏིལ་འབྲུ་ཙམ་ཡང་མེད།
“ཡིན་ནའང་། ཁྱོད་ཀྱིས་མོ་གཡོ་ཁྲིད་བྱེད་དོན་ཅི་ཡིན་ནམ།” བདག་གིས་དྲིས།
“ངས་མ་བྱས།” ཁོས་དཔྲལ་བ་སྙེར་སྙེར་ཙམ་བྱས་ཏེ་བཤད་རྒྱུར། “མོས་ང་དང་
མཉམ་དུ་འདུག་པར་མོས་ཞེས་བཤད་དུས། ང་ཡང་ཧྲི་ཐི་ལུའེ་ཧྥུ་དང་འདྲ་བར་ཧ་ལས་
སོང་། ངས་མོ་ལ་བཤད་རྒྱུར། ང་ལ་ཁྱོད་རང་དགོས་མཁོ་མེད་པར་གྱུར་དུས་ཁྱོད་རང་ངེས་
པར་དུ་ང་དང་གྱེས་དགོས། མོས་ཉེན་ཁ་དེ་བརྒྱུད་པར་མོས་ཟེར།” སི་ཐི་ལེ་ཁི་ལན་ཏིས་
ཨེན་ཙམ་ལ་བཤད་མཚམས་བཞག “མོའི་སྐྱེ་གཟུགས་ཧ་ཅང་མཛེས། ངས་ཏག་ཏག་
གཅེར་བུ་ཞིག་འབྲི་དགོས། ངས་རི་མོ་བྲིས་ཚར་རྗེས་མོ་ལ་སྤྲོ་བ་ཡལ།”
“ཡིན་ནའང་མོ་བློ་སེམས་རྩེ་གཅིག་གིས་ཁྱོད་ལ་དུང་བཞིན་ཡོད།”
ཁོ་རང་རྐུབ་སྟེགས་ལས་ཧར་གྱིས་ཡར་ལྡང་ཞིང་བདག་གི་ཁང་མིག་ཆུང་ཆུང་དེ་ལས་
ཡར་འགྲོ་མར་འགྲོ་བྱེད།
“ང་ལ་བརྩེ་དུང་དགོས་དོན་མེད། ང་ལ་མཛའ་གྲོགས་བསྒྲིག་པའི་དུས་ཚོད་མེད།
འདི་ནི་མི་གཞིའི་ཞན་ཆ་ཞིག་རེད། ང་ནི་སྐྱེས་པ་ཞིག་ཡིན་པས་སྐབས་རེར་བུད་མེད
རེ་མཁོ་མོད། ཡིན་ནའང་། ངའི་འདོད་པ་ཚིམས་རྗེས་ངས་ལས་ཀ་གཞན་བསྒྲུབ་པར་གྲ་
སྒྲིག་བྱེད་དགོས། ངས་ནི་རང་ཉིད་ཀྱི་འདོད་འདུན་འདི་གནོན་ཐབས་བྲལ། འདིས་ངའི་
སེམས་པ་ཡོངས་སུ་བསྡམས་པས་ང་འདི་ལ་སེམས་གཏིང་ནས་ཁྲོ་ཞིང་སྡང་། མ་འོངས་པ་
ན་ང་ལ་འདོད་འདུན་གྱིས་ཁ་ལོ་བསྒྱུར་མི་ཐུབ་ཅིང་བཀག་རྒྱ་ཅི་ཡང་མེད་པར་བློ་སེམས་
རྩེ་གཅིག་གིས་རང་ཉིད་ཀྱི་བྱ་བ་བསྒྲུབ་ཐུབ་པའི་ཉིན་ཞིག་ཡོད་ན་ཅི་མ་རུང་། བུད་མེད་
རྣམས་ཀྱིས་མཛའ་གྲོགས་བསྒྲིགས་པ་ལས་གཞན་ཅི་ཡང་སྒྲུབ་མི་ཤེས། དེའི་རྐྱེན་གྱིས་
བུད་མེད་ཚོས་བརྩེ་དུང་ནི་ཆེས་རླབས་ཆེན་ཞིག་ཏུ་བརྩིས་ཏེ་ཐ་ན་དགོད་བྲོ་བའི་ཚད་ལ་
སླེབས་འདུག བུད་མེད་ཚོས་ང་ཚོ་ལ་འཇིག་རྟེན་འཚོ་བའི་ཡོད་ཚད་ནི་བརྩེ་དུང་ལས་
མ་འདས་པའི་གོ་སྐོན་བློ་འགུགས་བྱེད། དོན་དངོས་སུ་བརྩེ་དུང་ནི་འཚོ་བའི་ཁྲོད་དུ་ཆེས་
གལ་འགངས་མི་ཆེ་བའི་ཆ་ཤས་ཤིག་རེད། ངས་འདོད་ཆགས་ལས་ཅི་ཡང་མི་ཤེས། འདི་ནི་
རྒྱུན་ལྡན་ཞིག་ཡིན་ལ་བདེ་ཐང་གི་སྣང་ཚུལ་ཞིག་ཀྱང་རེད། བརྩེ་དུང་ནི་ནད་ཡམས་ཤིག་
ཡིན། བུད་མེད་ནི་ང་ཡི་བདེ་བ་ལོངས་སུ་སྤྱོད་བྱེད་ཀྱི་ལག་ཆ་ཙམ་ཞིག་ཡིན། ང་བུད་མེད་
ཚོས་བཏོན་པའི་བྱ་བའི་ཐད་ཀྱི་ལག་རོགས་དང་འཚོ་བའི་ཁྲོད་ཀྱི་གཏན་གྲོགས་ལ་སོགས་
པའི་རེ་བ་དེ་དག་ལ་ཧ་ཅང་སུན་སྣང་སྐྱེ་བཞིན་ཡོད།”
སི་ཐི་ལེ་ཁི་ལན་ཏིས་བདག་ལ་སྐད་ཆ་འདི་འདྲ་མང་པོ་ཞིག་བཤད་མ་མྱོང་། ཁོས་
སྐད་ཆ་བཤད་སྐབས་དེ་ལ་ཁོང་ཁྲོ་ཞིག་འདྲེས་ཡོད། ཡིན་ནའང་། ས་ཆ་འདི་ཡིན་ནའང་
འདྲ་ས་ཆ་གཞན་ཞིག་ཡིན་ནའང་རུང་། བདག་གིས་བྲིས་པའི་ཚིག་རྣམས་ཁོའི་སྐད་ཆ་
ཡིན་ཁུལ་བྱེད་མི་སྲིད། སི་ཐི་ལེ་ཁི་ལན་ཏིའི་ཁོག་ཏུ་ཐ་སྙད་ཉུང་བར་མ་ཟད་ཁོ་ལ་ཚིག་
གི་སྡེབ་རྐང་བསྒྲིགས་པའི་ཁ་ལྕེ་ཡང་མེད་པས། ཁོའི་ཧ་ལས་པའི་ཚིག་དང་། གདོང་གི་
ཉམས་འགྱུར། ལག་བརྡ་སོགས་དང་སྦྲེལ་ན་ད་གཟོད་རྒྱུན་སྤྱོད་ཀྱི་ཐ་སྙད་རྙིང་བ་དེ་དག་
གིས་ཁོས་ཅི་ཞིག་སྟོན་བཞིན་ཡོད་པ་རྟོགས་ཐུབ།
“ཁྱོད་རང་བུད་མེད་རྣམས་བྲན་གཡོག་དང་། སྐྱེས་པ་རྣམས་བྲན་གཡོག་བདག་པོ་
ཡིན་པའི་དུས་རབས་སུ་འཚོ་བ་རོལ་ན་འོས།" བདག་གིས་སྨྲས།
“ཏག་ཏག་ང་ནི་སྐྱེས་མ་ཐག་ནས་ཧ་ཅང་རྒྱུན་ལྡན་གྱི་སྐྱེས་པ་ཞིག་ཡིན།"
ཁོས་མ་ཡིན་ཡིན་མདོག་གིས་དེ་ལྟ་བུའི་སྐད་ཆ་ཞིག་བཤད་པས་བདག་ལ་རང་
དབང་མེད་པར་གད་མོ་ཤོར་སོང་། ཡིན་ནའང་། ཁོས་དེ་དག་ལ་སྣང་དོགས་སྤུ་ཙམ་ཡང་
མི་བྱེད་པར་ཁང་པའི་ནང་ཕར་འགྲོ་ཚུར་འོང་བྱེད་ཞོར་མུ་མཐུད་དུ་བཤད། ཁོས་བློ་རྩེ་
གཅིག་ཏུ་བསྒྲིམས་ཏེ་རང་ཉིད་ཀྱི་ནང་སེམས་ཀྱི་ཚོར་བ་དེ་སྐད་ཆའི་ལམ་ནས་བརྗོད་
འདོད་ཡོད་མོད། ཡིན་ནའང་། ཚིག་སྔ་ཕྱི་འབྲེལ་མི་ཆགས་པས་བརྗོད་དོན་གོ་དཀའ་
བར་འདུག
“གལ་སྲིད་བུད་མེད་ཅིག་ཁྱོད་ལ་དགའ་ཞིང་དུང་བར་གྱུར་ན། དེས་ཁྱོད་ཀྱི་སེམས་
བདག་གིར་འཛིན་མ་ཐུབ་ཚེ་མོ་ཡིད་ཚིམས་མི་སྲིད། བུད་མེད་རྣམས་གཉོམ་ཆུང་ཡིན་
པའི་རྐྱེན་གྱིས་བུད་མེད་ཚོར་བདག་འཛིན་གྱི་འདུ་ཤེས་ཧ་ཅང་དྲག་པོ་ཞིག་ཡོད་ཅིང་།
ཁྱོད་རང་ཡོངས་སུ་དབང་དུ་བསྡུ་རག་བར་དུ་རང་དགར་མཚམས་འཇོག་མི་སྲིད། བུད་
མེད་ཚོའི་བློ་རྒྱ་ཧ་ཅང་དོག་པའི་རྐྱེན་གྱིས་བུད་མེད་ཚོས་ཤེས་རྟོགས་བྱ་ཐབས་བྲལ་བའི་
ལྐོག་གྱུར་གྱི་བྱ་དངོས་དག་ལ་ཧ་ཅང་ཞེ་ལོག་བྱེད། བུད་མེད་ཚོའི་སེམས་སུ་ཉིན་མཚན་
ཀུན་ཏུ་དངོས་པོའི་དཔལ་ཡོན་ལས་བསམ་པའི་དཔལ་ཡོན་དང་ཕུགས་བསམ་ལ་ཤིན་
ཏུ་ཕྲག་དོག་བྱེད། སྐྱེས་པ་ཚོའི་སེམས་པ་ནི་འཇིག་རྟེན་གྱི་ཕར་ངོགས་སུ་འགྲུལ་བཞུད་
བྱེད་ཅིང་བུད་མེད་ཚོའི་སེམས་པ་ནི་དེ་ལས་ལྡོག་སྟེ་རང་ཉིད་ཀྱི་ཁྱིམ་ཚང་གི་ལས་ཀ་
རྩག་རྩིག་ཁོ་ནའི་ཁྲོད་དུ་འཁོར་གྱིན་ཡོད། ཁྱོད་ཀྱིས་བདག་གི་ཆུང་མ་དྲན་ནམ། པའོ་
ལང་ཧྲིས་རིམ་གྱིས་བདག་གི་ཆུང་མའི་གཡོ་སྒྱུ་ཐན་ཐུན་དེའི་རིགས་སྤྱོད་པར་འདོད་ཡོད།
མོས་ངང་རིང་བའི་བརྩོན་སེམས་ཀྱིས་ང་རང་དྲ་རྒྱ་ལ་ཡོངས་སུ་འཛུད་པར་འདོད་པ་དང་།
ངའི་ཡན་ལག་དང་ཉིང་ལག་ཐམས་ཅད་བསྡམས་འདོད་ཡོད། མོས་ང་ཡང་མོའི་ཆུ་ཚད་
སྟེང་དུ་འཐེན་ན་འདོད། མོས་ང་ལ་ཐུགས་ཁུར་སྤུ་ཙམ་ཡང་བྱེད་མི་སྲིད་པར་ང་རང་མོའི་
འཁོར་དུ་འཇུག་རྒྱུ་དེ་ཁོ་ན་བསམ་པར་བྱེད། ངའི་ཆེད་དུ་མོས་འཇིག་རྟེན་གྱི་བྱ་བ་གང་
དང་ཅི་ཡང་སྒྲུབ་པར་མོས། དེ་ལས་གཅིག་མིན་ཏེ། བདག་ལ་སུན་སྣང་བཟོ་བ་དེའོ། །”
བདག་ཅུང་ཙམ་ལ་འཇམ་ཅག་གེར་བསྡད།
“ཁྱོད་མོ་དང་གྱེས་རྗེས་མོས་ཅི་ཞིག་བསྒྲུབ་རྒྱུ་ཡིན་པ་ཁྱོད་ཀྱིས་ཤེས་སམ།”
“མོ་ཧྲི་ཐི་ལུའེ་ཧྥུའི་གམ་དུ་ལོག་ཆོག་ཆོག་ཡིན།” ཁོ་ཁོང་ཁྲོ་དང་བཅས་ཏེ་བཤད་རྒྱུར།
“ཧྲི་ཐི་ལུའེ་ཧྥུས་མོ་ཕྱིར་ལོག་ན་ཅི་མ་རུང་སྙམ་བཞིན་ཡོད།”
“ཁྱོད་ཀྱིས་མི་སེམས་ཤེས་ཀྱིན་མེད།” བདག་གིས་བཤད་རྒྱུར། “ཁྱོད་ལ་འདི་གླེང་
བ་ནི་ལོང་བ་ལ་ཁ་དོག་གླེང་བ་དང་མཚུངས།”
ཁོ་བདག་གི་རྐུབ་སྟེགས་ཀྱི་སྔུན་དུ་འགྲེངས་ཤིང་། མགོ་བོ་མར་སྒུར་ཏེ་བདག་ལ་ལྟ།
ཁོའི་གདོང་ལ་མཐོང་ཆུང་ངམ་ཧ་ལས་པའི་ཉམས་ཤིག་གིས་ཀུན་ནས་ཁེངས་འདུག་པ་
མཐོང་ཐུབ།
“པའོ་ལང་ཧྲི“ཧྲི་ཐི་ལུའེ་ཧྥུ་གསོན་ཡང་རུང་། ཤི་ཡང་ཆོག ཁྱོད་ཀྱིས་དངོས་གནས་
དེ་འདྲའི་ཐུགས་ཁུར་གནང་བཞིན་ཡོད་དམ།”
གིས་ལན་དྲང་མོར་འདེབས་དགོས། གང་ལྟར་ཡང་བདག་གི་བསམ་བློ་ངོ་མ་ཡིན་དགོས།
བདག་གིས་ཁོས་བཏོན་པའི་དྲི་བ་དེར་བསམ་བློ་ཞིག་བཏང་། རྒྱུ་མཚན་ནི་བདག་
“གལ་སྲིད་མོ་ཤི་བར་ང་དང་འབྲེལ་བ་ཅི་ཡང་མེད་ཅེས་བརྗོད་ན། ང་ལ་མི་སེམས་
མེད་པ་རེད། འཚོ་བས་མོ་ལ་བསྐྲུན་ཐུབ་པའི་དངོས་པོ་ཧ་ཅང་མང་། མོའི་ཚེ་སྲོག་འདི་
ལྟར་གདུག་རྩུབ་ཀྱིས་འཕྲོགས་པ་ནི་ངས་བསམ་ན་ཧ་ཅང་འཇིགས་སུ་རུང་བ་ཞིག་རེད་
སྙམ། ཡིན་ནའང་། འདི་ནི་ཧ་ཅང་ཡིད་ཕངས་པ་ཞིག་ཡིན་མོད། དོན་དངོས་སུ་ངས་དེ་ལ་
དེ་འདྲའི་སེམས་ཁུར་བྱེད་ཀྱིན་མེད།”
“ཁྱོད་ལ་རང་ཉིད་ཀྱི་བསམ་ཚུལ་ངོ་མ་ཇི་བཞིན་དུ་ངོས་ལེན་བྱེད་པའི་སྤོབས་པ་
མི་འདུག སྤྱིར་ཚེ་སྲོག་ལ་རིན་ཐང་ཅི་ཡང་མེད། པའོ་ལང་ཧྲི•ཧྲི་ཐི་ལུའེ་ཧྥུས་རང་སྲོག་
བཅད་པ་དེ་ངས་མོ་སྤྱུགས་པའི་རྐྱེན་མ་ཡིན་པར་མོ་ལ་གླེན་ཞད་ཆེ་བའི་རྐྱེན་རེད། རྒྱུ་
མཚན་ནི་མོའི་ཀླད་པ་དེ་འདྲ་མི་དྭངས། ཡིན་ནའང་། འུ་གཉིས་ཀྱིས་མོའི་སྐོར་ནས་ཁ་
བརྡ་མང་ཙམ་བྱས་སོང་། དོན་དངོས་སུ་མོ་ནི་དངོས་གནས་མི་སྣ་གཙོ་བོ་ཞིག་མིན། འདིར་
ཤོག ངས་ཁྱོད་ལ་ངའི་རི་མོ་འགའ་ལ་བལྟ་རུ་འཇུག”
ཁོས་སྐད་ཆ་བཤད་ལུགས་ལ་བལྟས་ན། བདག་བྱིས་པ་བསམ་མེད་ཅིག་གི་ཚད་
དུ་བཞག་སྟེ་བདག་གི་རྣམ་ཤེས་གཞན་ལ་གཡེང་དུ་འཇུག་པ་དང་འདྲ། བདག་ཁོང་ཁྲོ་
གཏིང་ནས་ལངས་བྱུང་། དེ་ནི་ཁོའི་སྟེང་ལ་ཁོང་ཁྲོ་ལངས་བྱུང་ཟེར་བ་ལས་རང་ཉིད་ནི་
རང་ཉིད་ཀྱི་སྟེང་ལ་ཁོང་ཁྲོ་ལངས་ཞེས་བརྗོད་ན་འོས་ཤིང་འཚམ་སྙམ། བདག་གིས་ཁྱོ་
ཤུག་འདི་གཉིས་ཕྱིར་དྲན་ཞིག་བྱས་ན། ཧྲི་ཐི་ལུའེ་ཧྥུ་དང་ཁོའི་ཆུང་མ་གཉིས་མཱིན་ཐི་མཱ་
ཐིར་གཞིས་ཁུལ་གྱི་རི་མོ་ཁང་དུ་བདེ་སྐྱིད་ཀྱི་འཚོ་བ་རོལ་བཞིན་ཡོད། ཁོ་གཉིས་ནི་ཡ་
རབས་གཞུང་དྲང་དང་གཏོང་ཕོད་ཅན་ཞིག་ཡིན། འདི་ལྟ་བུའི་འཚོ་བ་དེ་སྙིང་རྗེ་བྲལ་
ཞིང་གློ་བུར་བའི་དོན་རྐྱེན་ཞིག་གིས་རྨེག་མེད་དུ་བཏང་། འདི་ནི་དངོས་གནས་ཇི་འདྲའི་
གདུག་རྩུབ་ཆེ་བ་ཞིག་རེད་ཨང་སྙམ། ཡིན་ནའང་། ཆེས་གདུག་རྩུབ་ཆེ་བ་ནི་དོན་རྐྱེན་
འདི་གཞན་རྣམས་ལ་འབྲེལ་བ་ཅི་ཡང་མེད་པ་སྟེ། སྐྱེ་བོ་རྣམས་ཀྱིས་སྔར་བཞིན་འཚོ་བ་
རོལ་བཞིན་ཡོད་ཅིང་། སྐྱོ་གར་འདིས་གཞན་སུ་ལའང་ཤུགས་རྐྱེན་གཞན་གང་ཡང་བཟོ་
མི་ཐུབ། བདག་གིས་བསམ་ན། ཐ་ན་ཏི་ཨེར་ཁེས་ཀྱང་ཅུང་མ་འགོར་བར་དོན་དག་འདི་
གཏིང་བརྗེད་དུ་འགྲོ་ངེས་ཡིན་ཏེ། ཁོ་ད་ལྟ་དོན་དག་འདིའི་ཐད་ལ་ཞེ་ནས་སྡང་ཞིང་སྡུག་
བསྔལ་གྱིས་རབ་ཏུ་གཟིར་ནའང་། དེ་ལ་བརྩེ་དུང་ཟབ་མོ་ཞིག་མེད་པས་སོ། །པའོ་ལང་
ཧྲི་རང་ཉིད་ལ་མཚོན་ན། མོ་ཐོག་མར་འཚོ་བའི་ཁྲོད་དུ་ཞུགས་སྐབས་རེ་བ་དང་ཕུགས་
བསམ་ཇི་འདྲའི་ཡིད་དུ་འོང་བ་རེ་བཅངས་ཡོད་ནའང་། ཚེ་ལས་འདས་རྗེས། མོ་འཇིག་
རྟེན་འདི་ལ་མ་ཡོང་བ་དང་ཁྱད་པར་ཅི་ཡང་མེད་དེ། ཡོད་ཚད་སྟོང་བ་ཁོ་ན་ཡིན་པས་
སྙིང་བོ་ཏིལ་འབྲུ་ཙམ་ཡང་མེད།
སི་ཐི་ལེ་ཁི་ལན་ཏིས་ལག་ཏུ་ཞྭ་མོ་བཟུང་ཞིང་དེར་འགྲེངས་ཏེ་བདག་ལ་བལྟས།
“ཁྱོད་འགྲོ་རྒྱུ་ཡིན་ནམ། "
“ཁྱོད་རང་ང་དང་འགྲོ་འོང་བྱེད་དོན་ཅི་ཡིན་ནམ།” བདག་གིས་ཁོ་ལ་འདྲི་རྒྱུར་
“ང་ཁྱོད་ལ་སུན་སྣང་སྐྱེ་བཞིན་ཡོད། ངས་ཁྱོད་ལ་དམའ་འབེབས་བྱེད་བཞིན་ཡོད་པ་
ཁྱོད་ཀྱིས་ཤེས་གསལ་ལྟར་རེད།”
ཁོ་ཧ་ཧ་ཞེས་བགད་བྱུང་། ཁོ་ཁོང་ཁྲོ་ཅུང་ཙམ་ཡང་ལང་ཀྱིན་མེད།
“ཁྱེད་ཀྱིས་ང་ལ་ཁ་རྩོད་རྒྱག་བཞིན་ཡོད་མོད། དེ་ནི་མ་གཞིར་ངས་ཁྱོད་ཀྱིས་ང་ལ་
ལྟ་སྟངས་ག་འདྲ་བཟུང་ཡོད་པར་སྣང་དོགས་སྤུ་ཙམ་ཡང་བྱེད་ཀྱིན་མེད།”
བདག་ལ་ཁོང་ཁྲོ་དྲག་པོ་ལངས་པས་གདོང་བའང་ཚ་ལམ་ལམ་དུ་གྱུར། ཁོའི་སྙིང་
རྗེ་མེད་ཅིང་སྒེར་སེམས་ཆེ་བའི་བྱ་བྱེད་དེས་སྐྱེ་བོ་རྣམས་ལ་ཁོང་ཁྲོ་རབ་ཏུ་སྐྱེད་པར་བྱེད་
ལ། ཁྱོད་ཀྱིས་ཁོ་ལ་དེ་དག་ཤེས་རྟོགས་བྱེད་དུ་འཇུག་ཐབས་བྲལ། བདག་གིས་དེ་མ་ཐག་
ཏུ་ཁོའི་ཡ་ང་ཞིང་སྙིང་རྗེ་བྲལ་བའི་གདོང་འབག་དེ་བཤུ་དགོས་བསམ་བྱུང་། ཡིན་ནའང་།
མཐར་གཏུགས་ན་ཁོའི་སྐད་ཆ་ལའང་གནས་ལུགས་ཡེ་ནས་མེད་པ་ཞིག་མ་ཡིན་པ་
བདག་གིས་ཤེས་ཡོད། ང་ཚོས་གསལ་ཐག་ཆོད་ཅིག་ཤེས་མེད་ནའང་། གཞན་གྱིས་ང་ཚོའི་
བསམ་འཆར་གལ་ཆེན་དུ་འཛིན་མི་འཛིན་དང་། ང་ཚོས་གཞན་ལ་ཤུགས་རྐྱེན་བཟོས་
ཡོད་མེད་ཀྱི་སྐོར་དེར་ང་ཚོས་ཧ་ཅང་མཐོང་ཆེན་བྱེད་བཞིན་ཡོད་མོད། གལ་སྲིད་ང་ཚོས་
གཞན་ལ་འཛིན་པའི་ལྟ་སྟངས་དེར་ཁོས་མཐོང་ཆེན་བྱས་ཚེ་ང་ཚོ་དགའ་ལྷང་ལྷང་གིས་
སྡོད་པ་དང་། གལ་སྲིད་ཁོས་བསམ་ཚུལ་དེར་ཁ་ཡ་གཏན་ནས་མ་བྱས་ཚེ་ང་ཚོ་ཁོ་ལ་ཞེན་
པ་ལོག་འགྲོ། འདི་ནི་རང་བཀུར་གྱི་བསམ་པའི་ཁྲོད་དུ་ཆེས་ཚབས་ཆེ་བའི་རྨ་ཁ་ཞིག་
ཡིན་སྙམ། ཡིན་ནའང་བདག་གིས་སི་ཐི་ལེ་ཁི་ལན་ཏི་ལ་རང་ཉིད་འདི་ལྟར་ཁོང་ཁྲོ་ལངས་
ཡོད་པ་ཤེས་སུ་འཇུག་མི་འདོད།
“མི་ཞིག་གིས་གཏན་ནས་གཞན་ལ་འབྲེལ་ཐག་མ་བཟུང་ན་ཆོག་གམ” བདག་
གིས་དྲིས། འདི་ནི་དོན་དངོས་སུ་ཁོ་ལ་འདྲི་བ་ལས་རང་གིས་རང་ཉིད་ལ་དྲིས་ན་འཚམ་
སྙམ། “འཚོ་བའི་ཁྲོད་ཀྱི་བྱ་བ་ཆེ་མ་ཆུང་གསུམ་མཐའ་དག་གཞན་དང་འབྲེལ་བ་ཡོད་དེ།
རང་ཉིད་ཁོ་ན་བསམ་པའམ་རང་ཉིད་ཁོ་ན་འཚོ་བར་འདོད་ཚེ་དེ་ནི་ཧ་ཅང་ཐལ་དྲགས་
པའི་བསམ་ཚུལ་ཞིག་རེད། ནམ་ཞིག་གི་ཚེ་ན་ཁྱོད་ཉིད་ན་བའམ་རྒ་བར་འགྱུར་ངེས།
སྐབས་དེར་ཁྱོད་ཀྱིས་ངོ་ཚ་བསྐྱུར་ཏེ་རང་ཉིད་ཀྱི་གྲོགས་པོ་དག་འཚོལ་དགོས། ཁྱོད་ལ་
གཞན་གྱི་སེམས་གསོ་དང་སྙིང་རྗེ་མཁོ་བའི་སྐབས་དེར་ཁྱོད་རང་ངོ་མི་གནོང་ངམ། ཁྱོད་
ཀྱིས་ད་ལྟ་སྒྲུབ་འདོད་པ་ནི་གཏན་ནས་འགྲུབ་མི་ཐུབ་པ་ཞིག་རེད། ཁྱོད་ཀྱི་ལུས་ན་ལྷོག་
ལྷོག་ཏུ་ལྡིང་བཞིན་པའི་སེམས་པ་དེས་ནམ་ཞིག་གི་ཚེ་ན་གཞན་དང་འབྲེལ་འདྲིས་བྱེད་
པར་འདོད་ངེས་ཡིན།”
“ངའི་རི་མོ་ལ་ཅིག་བལྟ་ཨེ།”
“ཁྱོད་ཀྱིས་འཆི་བ་དྲན་མྱོང་ངམ།”
“འཆི་བ་དྲན་དགོས་དོན་ཡོད་དམ། འཆི་བ་ལ་འབྲེལ་བ་ཅི་ཞིག་ཡོད་དམ།”
བདག་གིས་མིག་ཟུང་ཧྲིག་གེར་ཁོ་ལ་ཅེར། ཁོ་བདག་གི་སྔུན་ནས་འགྲེངས་ཏེ་
འགུལ་ཙམ་ཡང་མི་བྱེད་ལ་མིག་ཟུང་ལ་ཁྲེལ་དགོད་ཀྱི་འཛུམ་འོད་ཅིག་འཁྱུག་གིན་
འདུག ཁོའི་གདོང་གི་ཉམས་འགྱུར་ནི་དེ་ལྟ་བུ་ཞིག་ཡིན་ནའང་། སྐད་ཅིག་མའི་ཁྲོད་
དུ་བདག་གིས་མནར་གཅོད་མྱངས་ཤིང་རབ་ཏུ་ཚ་བའི་རྣམ་ཤེས་གང་ཞིག་གིས་ཤ་
ཁྲག་གདོས་བཅས་ཀྱི་ཕུང་བོས་རྟོག་བཏགས་བྱེད་ཐབས་བྲལ་བའི་རླབས་ཆེན་གྱི་བྱ་
དངོས་ཤིག་འཚོལ་སྙེག་བྱེད་ཀྱིན་ཡོད་པ་མཐོང་བྱུང་བ་འདྲ། བདག་གིས་ཞིབ་འབྲི་
བྱེད་ཐབས་བྲལ་བའི་དངོས་པོ་ཞིག་ལ་ལྷག་བསམ་འཁོལ་བའི་ངང་ནས་འཚོལ་སྙེག་
བྱེད་པ་དེ་མཐོང་བྱུང་། བདག་རང་ཉིད་ཀྱི་སྔུན་ན་འགྲེངས་པ་དེར་མིག་ཅེར། ཁོའི་ལྭ་
བ་རལ་ཞིང་། སྣའི་གཟེངས་མཐོ་ལ་མིག་ཟུང་ལ་འོད་མདངས་བཀྲ། ཁ་སྤུ་དམར་ཞིང་
སྐྲ་ལོ་གཟེངས་ཡོད། བདག་ལ་ཚོར་བ་མཚར་པོ་ཞིག་བྱུང་བ་ནི། འདི་དག་ཡོད་ཚད་ནི་
ཕྱི་ཤུན་ཙམ་ལས་མ་འདས་ཏེ། བདག་གིས་དངོས་སུ་མཐོང་བ་ནི་ཕུང་བོ་དང་ལོགས་སུ་
བཀར་ཡོད་པའི་རྣམ་ཤེས་ཤིག་རེད།
“ལགས་སོ། །ཁྱོད་ཀྱི་རི་མོར་ཅིག་བལྟ།

ཞེ་གཉིས་པ།

སི་ཐི་ལེ་ཁི་ལན་ཏིས་གློ་བུར་དུ་རང་རྟོགས་ཀྱིས་བདག་ལ་ཁོའི་རི་མོར་ལྟ་རུ་འཇུག་
དོན་ཅི་ཞིག་ཡིན་པ་མི་ཤེས་མོད། ཡིན་ནའང་། འདི་ལྟ་བུའི་གོ་སྐབས་རག་པར་བདག་
དགའ་བ་འབུམ་གྱིས་མྱོས་ཡོད། བརྩམས་ཆོས་ཀྱིས་སྐྱེ་བོ་ཞིག་གི་བསམ་ཚུལ་ངོ་མ་དང་
བརྩེ་དུང་དེ་དམར་རྗེན་དུ་ཕྱིར་མངོན་ཐུབ། གཞན་དང་འབྲེལ་འདྲིས་ཀྱི་ཁྲོད་དུ། སྐྱེ་
བོ་ཞིག་གིས་ཁྱོད་ལ་གཞན་གྱིས་དང་ལེན་བྱེད་པར་རེ་བའི་ཁོའི་ཕྱི་ཚུལ་ཁོ་ན་མཐོང་དུ་
འཇུག་སྐབས། ཁྱོད་ཀྱིས་ཁོའི་བསམ་བཞིན་མ་ཡིན་པའི་བྱེད་སྟངས་དང་ཁོའི་གདོང་བ་
ལས་ཤེས་མེད་ཚོར་མེད་ངང་མངོན་པའི་ཉམས་འགྱུར་ལ་བརྟེན་ཏེ་ཁོ་ལ་རྒྱུས་ལོན་ཡང་
དག་ཅིག་བྱེད་ཐུབ། སྐབས་སྐབས་སུ། མི་ཚོས་ཟོལ་རྫུན་བྱས་ཏེ་དུས་ཡུན་རིང་པོ་ཞིག་
འགྱངས་རྗེས། ཁོ་ཚོ་དངོས་གནས་རང་ཉིད་ཀྱིས་འཁྲབ་སྟོན་བྱེད་བཞིན་པའི་མི་སྣ་དེ་རུ་
འགྱུར་སྲིད། ཡིན་ནའང་། རང་ཉིད་ཀྱིས་བརྩམས་པའི་དཔེ་དེབ་དང་བྲིས་པའི་རི་མོའི་
ཁྲོད་དུ་འཛེམ་དོགས་ཅི་ཡང་མེད་པར་རང་ཉིད་ངོ་མ་དེ་ཕྱིར་མངོན་པར་བྱེད། གལ་སྲིད་
ཁོས་མ་ཡིན་ཡིན་མདོག་གིས་གཞན་ལ་འཇིགས་སྐུལ་བྱེད་སྙམ་ཡོད་ཚེ་ཁོའི་ཟོལ་རྫུན་
ལྷང་ལ་འབུད་པ་ལས་འོས་ཅི་ཡང་མེད། ཁོས་ཤིང་ལྕགས་སུ་བརྫུས་ཏེ་སྟེང་དུ་ལྕགས་ཚོན་
འབྱུག་ཀྱང་ནམ་ཞིག་ཤིང་གི་རང་བཞིན་འཁྲུལ་མེད་དུ་མངོན་འོངས། ཟོལ་རྫུན་གྱི་རང་
གཤིས་ཀྱིས་ཐ་མལ་གྱི་གཤིས་ཀ་དེ་ནམ་ཡང་སྦ་ཐབས་བྲལ། བློ་མིག་ཧ་ཅང་རྣོ་བའི་ལྟ་
ཞིབ་པ་ཞིག་ལ་མཚོན་ན། སྐྱེ་བོ་ཞིག་གི་གང་བྱུང་དུ་བྲིས་པའི་རི་མོས་ཀྱང་ཁོའི་སེམས་ཀྱི་
གཏིང་རིམ་གྱི་གསང་བ་དེ་ཡོངས་སུ་རྟོགས་ཐུབ།
བདག་གིས་ངེས་པར་དུ་ཁས་ལེན་བྱེད་དགོས་པ་ཞིག་ནི། བདག་སི་ཐི་ལེ་ཁི་ལན་
ཏིའི་སྡོད་ཤག་གི་རྫོགས་མཐའ་མེད་པའི་སྐས་སྒམ་དུ་འཛེགས་པའི་སྐབས་སུ་སེམས་སུ་
སྤྲོ་བ་ཞིག་རྒྱས་བྱུང་། བདག་མྱུར་བ་མྱུར་དུ་ཁྱད་མཚར་ཅན་གྱི་ཉེན་ཁ་ཞིག་བརྒྱུད་དགོས་
པའི་ཚོར་བ་ཡང་བྱུང་སོང་། བདག་གིས་མཚར་སྣང་དང་བཅས་ཏེ་ཁོའི་སྡོད་ཤག་ཆུང་
ཆུང་དེ་ལ་ཞིབ་ལྟ་ཞིག་བྱས། ཁང་མིག་འདི་ནི་བདག་གི་དྲན་ཤེས་ཁྲོད་ཀྱི་ཁང་མིག་དེ་
ལས་ཧ་ཅང་དོག་ལ་ཁྱིམ་ཆས་ཀྱང་ཧ་ཅང་ཉུང་། བདག་གི་གྲོགས་པོ་ཁ་ཤས་ལ་རྟག་ཏུ་རི་
མོ་ཁང་ཡངས་ཤིང་ཆེ་བ་ཞིག་མཁོ་ཞིང་ཆ་རྐྱེན་ཡོད་ཚད་འཛོམས་ན་ད་གཟོད་རི་མོ་འབྲི་
བའི་ལས་ལ་ཞུགས་ཐུབ་ཟེར། བདག་དེ་ལས་ལྡོག་སྟེ་ཁོ་ཚོར་རི་མོ་ཁང་དེ་ལ་མྱོང་ཚོར་
གང་འདྲ་ཞིག་ཡོད་པ་ཤེས་འདོད་འབྱུང་།
“ཁྱོད་རབ་ཡིན་ན་དེ་རུ་ལོངས་སྡོད།” ཁོས་གནས་ཤིག་སྟོན་བཞིན་བཤད། དེ་ནི་
ཁོས་རི་མོ་ཁྱེར་འོངས་ཏེ་བདག་ལ་བལྟ་རུ་འཇུག་སྐབས། ས་དེ་ནི་རོལ་མྱོང་བྱེད་ས་ཆེས་
འོས་ཤིང་འཚམ་པའི་གནས་ཤིག་ཡིན་པར་འདོད་པ་འདྲ།
“ཁྱོད་ཀྱིས་ངས་ཁ་མ་གྲག་ན་བསམ་བཞིན་ཡོད་དམ།” བདག་གིས་བཤད།
“དེ་འདྲི་རྒྱུ་ཞིག་ཡོད་དམ། ཨ་ཕའི་རོ། ཁྱི་ཁ་ཟུམས།”
ཁོས་རི་མོ་ཞིག་རུ་སྒྲོམ་སྟེང་བཞག་སྟེ་བདག་ལ་སྐར་མ་གཉིས་གསུམ་ཙམ་ལ་ལྟ་
རུ་བཅུག དེ་ནས་རི་མོ་དེ་རུ་སྒྲོམ་ལས་བླངས་ཏེ་རི་མོ་གཞན་ཞིག་འཇོག བདག་གིས་
ཚོད་དཔག་བྱས་ན། ཁོས་བདག་ལ་རི་མོ་སུམ་ཅུ་ལྷག་ཙམ་བསྟན་ཡོད། འདི་ནི་ཁོས་རི་
མོ་འབྲི་མགོ་བརྩམས་ཏེ་ལོ་དྲུག་ལྷག་འགྱངས་པའི་རིང་གི་གྲུབ་འབྲས་རེད། ཁོས་རི་མོ་
དེ་དག་ལས་གཅིག་ཀྱང་ཕྱིར་བཙོང་མ་མྱོང་། རི་མོ་ཆུང་གྲས་དེ་དག་ནི་སེམས་མེད་ཀྱི་
དངོས་པོ་བྲིས་པའི་རི་མོ་ཡིན་ལ། ཆེས་ཆེ་བ་དེ་དག་ནི་ཡུལ་ལྗོངས་བྲིས་པའི་རི་མོ་རེད།
མི་སྣའི་རི་མོ་དང་བྱད་བཞིན་རི་མོས་རི་མོ་ཡོངས་ཀྱི་ཕྱེད་ཀ་ཙམ་ཟིན་ཡོད། “འདི་དག་
རེད།” མཇུག་མཐར་ཁོས་བཤད།
སྐབས་དེར་བདག་གིས་རི་མོ་དེ་དག་ཇི་འདྲའི་མཛེས་ཤིང་ཇི་འདྲའི་རླབས་ཆེ་ཞིང་
ཐུན་མོང་མ་ཡིན་པའི་གསར་གཏོད་ཀྱི་ཁྱད་ཆོས་ཡོད་པ་ཞིག་ཡིན་པ་དེ་རྟོགས་ཐུབ་ན་
སྙམ་བྱུང་། རི་མོ་དེ་དག་ལས་ཕལ་ཆེ་བ་ཕྱིས་སུ་བདག་ལ་ཡང་བསྐྱར་མྱོང་རོལ་བྱེད་པའི་
གོ་སྐབས་རག་མྱོང་། གཞན་ཡང་ཁ་ཤས་ཤིག་འདྲ་བཟོ་བརྒྱུད་དེ་རྒྱུས་ལོན་གསལ་བོ་ཞིག་
བྱེད་ཐུབ་སོང་། བདག་ཡ་མཚན་པ་ཞིག་ནི་དང་ཐོག་རི་མོ་དེ་དག་ལ་ལྟ་སྐབས་ཡིད་ཆད་
དྲག་པོ་ཞིག་བྱུང་དོན་ཅི་ཞིག་ཡིན་ནམ། སྐབས་དེར་སྒྱུ་རྩལ་བརྩམས་ཆོས་དེས་བདག་ལ་
སེམས་འགུལ་ཁྱད་པར་བ་ཞིག་ཐེབས་སུ་འཇུག་འོས་པའི་སེམས་ཚོར་ཅུང་ཙམ་ཡང་མ་
བྱུང་། བདག་གིས་སི་ཐི་ལེ་ཁི་ལན་ཏིའི་རི་མོ་དེ་དག་མཐོང་མ་ཐག་སེམས་བློང་བློང་བོར་
གྱུར་པའི་ཚོར་བ་ཞིག་ལས་ཅི་ཡང་མ་བྱུང་། ངོ་མ་བཤད་ན་སྐབས་དེར་བདག་གིས་རི་མོ་
ཞིག་ཉོ་དགོས་སྙམ་པ་ཡིད་ལའང་དྲན་མ་བྱུང་། འདི་ནི་བདག་གིས་ནམ་ཡང་རང་ཉིད་
ལ་གུ་ཡངས་གཏོང་ཐབས་བྲལ་བ་ཞིག་རེད། བདག་གིས་དངོས་གནས་གོ་སྐབས་བཟང་
བོ་ཞིག་དེ་ལྟར་ཤོར་དུ་བཅུག་ཟིན། རི་མོ་འདི་དག་ལས་ཕལ་ཆེ་བ་ཕྱིས་སུ་དངོས་མང་
བཤམས་སྟོན་ཁང་གིས་ཉོས་ཏེ་ཉར་ཚགས་བྱས་ཡོད་ཅིང་། དེ་ལས་གཞན་སྒྱུ་རྩལ་ལ་དུང་
བ་ཡོད་པའི་ཕྱུག་པོ་དག་གི་གཅེས་ཚགས་ཀྱི་དངོས་པོར་གྱུར་པ་རེད། བདག་གིས་རང་
ཉིད་ལ་དག་འབུད་བྱེད་ཅི་ཐུབ་བྱེད་བཞིན་ཡོད། བདག་གིས་བལྟས་ན་བདག་ལ་ལྟ་ཚུལ་
གསར་བ་མེད་པ་ལས་གཟིགས་དཔྱད་ནུས་པ་བླ་ལྷག་ཅིག་ཡོད་སྙམ། བདག་གིས་རི་མོ་
ཕྱོགས་ཀྱི་ཤེས་བྱ་མང་པོ་ཞིག་མི་ཤེས་པས་གཞན་གྱི་ཟེར་སྒྲོས་ཀྱི་རྗེས་འབྲངས་པ་ཙམ་
ཡིན། སྐབས་དེར་བདག་གིས་ཆེས་གོང་བཀུར་ཡི་རང་བྱེད་པ་ནི་སྣང་འཆར་རིང་ལུགས་
ཀྱི་རི་མོ་པ་དག་ཡིན་པར་མ་ཟད། ཞི་ཟི་ལའེའམ་ཏི་ཅ”གཉིས་ཀྱི་བརྩམས་ཆོས་ཤིག་
ལག་ཏུ་འོང་བར་རེ་སྒུག་མང་པོ་བྱས། དེ་ལས་གཞན་བདག་གིས་མཱ་ནེ་ལའང་དད་གུས་
ཚད་མེད་བྱེད་ཀྱིན་ཡོད་ཅིང་། ཁོའི་བརྩམས་ཆོས《ཨའོ་ལིན་ཕའེ་ཡ》ནི་དེང་རབས་ཀྱི་
ཆེས་རླབས་ཆེ་བའི་རི་མོ་ཞིག་ཡིན་ཞིང་། 《རྩྭ་ཐང་གི་ཞོགས་ཟས》ཀྱིས་ཀྱང་བདག་ལ་
སེམས་འགུལ་གང་མང་ཐེབས་སུ་བཅུག བདག་གིས་བལྟས་ན་དེང་རབས་ཀྱི་རི་མོའི་ཁྲོད་
དུ་རི་མོ་འདི་དག་ལས་བརྒལ་ཐུབ་པའི་བརྩམས་ཆོས་ཤིག་ཡོད་མི་སྲིད་སྙམ།
བདག་གིས་སི་ཐི་ལེ་ཁི་ལན་ཏིས་བདག་ལ་ལྟ་རུ་བཅུག་པའི་རི་མོ་དེ་དག་གི་སྐོར་
ཞིབ་འབྲི་བྱེད་མི་འདོད། རི་མོའི་སྐོར་ཞིབ་འབྲི་བྱེད་པ་ནི་བྲོ་བ་མེད་པའི་བྱ་བ་ཞིག་རེད།
ཡང་གཅིག་བཤད་ན། བྱ་བ་འདིའི་རིགས་ལ་སྤྲོ་བ་ཡོད་མཁན་ཚོས་རི་མོ་འདི་དག་ལ་
རྒྱུས་ལོན་གསལ་བོ་ཞིག་བྱས་ཡོད་པ་རེད། དེ་རིང་། སི་ཐི་ལེ་ཁི་ལན་ཏི་ནི་དེང་རབས་ཀྱི་
རི་མོར་འདི་ལྟ་བུའི་ཤུགས་རྐྱེན་ཆེན་པོ་ཡོད་པ་ཞིག་ཏུ་གྱུར། ཁོས་སྐྱེ་བོ་ཉུང་ཤས་ཤིག་དང་
ལྷན་དུ་ཐོག་མར་བཙལ་བའི་མཐའ་འཁོབ་ཀྱི་གནས་དེ་ས་ཁྲར་ཞིབ་ཏུ་བྲིས་རྗེས། སུ་ཞིག་
གིས་ཁོའི་རི་མོ་ཐོག་མ་དེ་མཐོང་བར་སེམས་སུ་སྔ་མོ་ནས་གྲ་སྒྲིག་བྱས་ཡོད། མ་བསམ་
ས་ནས་བདག་གིས་བརྩམས་ཆོས་འདི་ཐོག་མར་མཐོང་བྱུང་། འདི་ནི་ཀློག་པ་པོའི་ཚོགས་
ཀྱིས་ངེས་པར་དུ་ཐུགས་ལ་འཇགས་དགོས། ཐོག་མར་བདག་ལ་དངངས་འདར་ཞིག་
བྱུང་བ་ནི་ཁོའི་རི་མོ་འབྲི་ཐབས་ལ་གླེན་རྟགས་ཆེ་བ་དེ་རེད། བདག་གིས་མཐོང་ལོབས་
སུ་གྱུར་པའི་རི་མོ་བ་རྒན་གྲས་དག་གི་བརྩམས་ཆོས་དེ་དག་ལས་ཨན་ཀུ་ཨེར་ལགས་
ནི་དེང་རབས་ཀྱི་ཆེས་རླབས་ཆེ་བའི་རི་མོ་པ་ཞིག་ཡིན་པ་བདག་ལ་ཡིད་ཆེས་བརྟན་པོ་
ཡོད། དེའི་ཕྱིར་སི་ཐི་ལེ་ཁི་ལན་ཏིས་བྲིས་པ་རྣམས་ནི་ཆེས་ཐབས་རྡུགས་ཀྱི་གྲས་ཡིན་
སྙམ། ཁོས་འཚོལ་སྙེག་བྱེད་བཞིན་པའི་བབ་ཆགས་ནི་ཅི་ལྟ་བུ་ཞིག་ཡིན་པ་བདག་གིས་
ཡེ་ནས་རྟོགས་ཐབས་བྲལ། བདག་གི་དྲན་འཛིན་གྱི་ངོས་སུ་ད་དུང་ཁོས་བྲིས་པའི་སེམས་
མེད་རི་མོ་ཞིག་ཡོད་དེ། སྡེར་མ་ཞིག་གི་ནང་དུ་ཚ་ལུ་མ་འགའ་བཞག་ཡོད་ཅིང་། ཁོས་
བྲིས་པའི་སྡེར་མ་དེ་འདྲའི་སྒོར་སྒོར་ཞིག་མིན་ལ་ཚ་ལུ་མའི་ངོས་གཉིས་ཀྱང་ཆ་མཉམ་
ཞིག་མིན་པས། བདག་གི་མགོ་རྨོངས་པར་གྱུར་ཅིང་ཧ་ཅི་ཡང་མི་གོ ཁོས་བྲིས་པའི་བྱད་
བཞིན་གྱི་རི་མོ་དེ་ནི་མི་ངོ་མའི་མགོ་བོ་ལས་ཅུང་ཆེ་ལ་མཉེན་ཆ་མེད་པའི་སྣང་བ་སྟེར།
བདག་གི་མིག་ལམ་དུ་ཁོས་བྲིས་པའི་བྱད་བཞིན་འདི་དག་ཟུར་ཟའི་རི་མོ་དང་མཚུངས་
ཤིང་། བདག་ལ་མཚོན་ན་ཁོའི་འབྲི་ཐབས་འདི་ནི་གསར་བ་གསར་རྐྱང་ཞིག་ཏུ་མངོན།
བདག་གིས་ད་དུང་གཞན་ལས་ཀྱང་རྟོགས་དཀའ་བ་ནི་ཡུལ་ལྗོངས་ཀྱི་རི་མོ་དེ་དག་རེད།
རི་མོ་གཉིས་གསུམ་ཞིག་ནི་ཧྥ་རན་སིའི་ཧྥུན་ཏན་པེ་ལའོ་ས་ཆའི་ནགས་ཚལ་བྲིས་ཡོད་
ཅིང་། གཞན་འགའ་ནི་པ་ལིའི་སྲང་ལམ་རེད། བདག་གིས་རི་མོ་འདི་དག་མཐོང་མ་ཉིད་
དུ་ར་བཟི་བར་གྱུར་པའི་ཤིང་རྟའི་ཁ་ལོ་པ་ཞིག་གི་ལག་བྲིས་ཡིན་པར་སྙམ་པས། བདག་
གི་མགོ་བོ་གཞི་ནས་རྨོངས་པར་འགྱུར། ཁོས་བཀོལ་སྤྱོད་བྱས་པའི་ཚོན་མདངས་དག་
ཀྱང་ཤིན་ཏུ་རྩིང་ཞིང་རགས། སྐབས་དེར་བདག་གི་སེམས་སུ་རི་མོ་འདི་དག་ནི་སུས་ཀྱང་
རྟོགས་ཐབས་བྲལ་བའི་དགོད་བྲོའི་ཟློས་གར་ཞིག་ཡིན་སྙམ། ད་ལྟ་ཕྱིར་འདང་ཞིག་བརྒྱབ་
ན། ཧྲི་ཐི་ལུའེ་ཧྥུ་ལ་སྐབས་དེར་དངོས་གནས་ཐུན་མོང་མ་ཡིན་པའི་བློ་མིག་ཅིག་ལྡན་པར་
བརྗོད་ཆོག་ཆོག་རེད་དེ། ཁོས་ཐོག་མ་ཉིད་ནས་འདི་ནི་རི་མོའི་ལོ་རྒྱུས་སྟེང་གི་གསར་བརྗེ་
ཞིག་ཡིན་པ་རྟོགས་ཡོད་ཅིང་། དེ་རིང་འཛམ་གླིང་ཁྱོན་དུ་རླབས་ཆེན་གྱི་ཤེས་རབ་ཅན་དུ་
བསྔགས་པ་གང་དེ་ཁོས་ཆེས་ཐོག་མའི་ལོ་ཟླ་དེ་དག་གི་ནང་དུ་གསལ་བོར་རྟོགས་ཡོད།
ཡིན་ནའང་། སི་ཐི་ལེ་ཁི་ལན་ཏིའི་རི་མོ་དེ་དག་གིས་སྐབས་དེར་བདག་མགོ་རྨོངས་
པར་བྱས་ནའང་། རི་མོ་དེ་དག་གིས་བདག་ལ་སེམས་འགུལ་ཅུང་ཟད་ཀྱང་མ་ཐེབས་ཞེས་
བརྗོད་མི་བཏུབ། བདག་ཁོའི་སྒྱུ་རྩལ་མཚོན་ཐབས་ཀྱི་ཆ་ལ་བློ་མིག་ལྡོངས་ཀྱང་། ཁོའི་
བརྩམས་ཆོས་ལས་ཧུར་བརྩོན་གྱིས་རང་ཉིད་མཚོན་པར་བྱེད་པའི་སྟོབས་ཤུགས་ངོ་མ་
ཞིག་ཡོད་སྙམ། དེ་བས་བདག་ལ་སྤྲོ་བས་བརྟས་ཤིང་རི་མོ་འདི་དག་ལ་མོས་པ་ཤིན་ཏུ་ཆེ།
ཁོས་བྲིས་པའི་རི་མོ་འདི་དག་གིས་བདག་ལ་ཅི་ཞིག་འཆད་བཞིན་པའི་ཉམས་སྣང་ཞིག་
སྟེར་གྱིན་འདུག བདག་ལ་མཚོན་ན་དེ་དག་རྒྱུས་ལོན་གསལ་བོ་ཞིག་བྱེད་རྒྱུ་ནི་ཧ་ཅང་
གལ་ཆེན་ཞིག་ཏུ་སྣང་མོད། དེའི་ཡང་སྙིང་ཅི་ཞིག་ཡིན་པ་བདག་གིས་ཀྱང་རྟོགས་ཐབས་
བྲལ། བདག་གིས་བལྟས་ན། རི་མོ་འདི་དག་གི་སྟེང་དུ་མཛེས་པའི་ཆ་ཅུང་ཙམ་ཡང་མི་
འདུག ཡིན་ནའང་། དེ་དག་གིས་བདག་ལ་ཅི་ཞིག་གི་གསང་བརྡ་སྟོན་བཞིན་ཡོད་དེ།
གསང་བ་རྣམས་ཕྱིར་ཕྱུངས་པ་ཙམ་མ་ཡིན་པར། གསང་བ་ཐལ་དྲགས་པ་ཞིག་སྟོན། རི་
མོ་འདི་དག་གིས་བདག་ལ་ཡ་མཚར་བའི་རྩེད་མོ་ཞིག་རྩེད་ཀྱིན་ཡོད།
གི་དྲན་འཛིན་གྱི་ངོས་སུ་དབྱེ་ཞིབ་བྱེད་ཐབས་བྲལ་བའི་བརྩེ་དུང་ཞིག་མངོན་དུ་
བཅུག་སོང་། དེ་དག་གིས་སྐད་ཆས་མཚོན་ཐབས་བྲལ་བའི་དོན་དག་ཅིག་གླེང་བཞིན་
ཡོད། བདག་གིས་བལྟས་ན། སི་ཐི་ལེ་ཁི་ལན་ཏིས་གཟུགས་ཅན་གྱི་དངོས་པོའི་སྟེང་ནས་
གཟུགས་མེད་ཀྱི་སྙིང་སྟོབས་ཤིག་ཤིན་ཏུ་མག་མོག་གི་སྒོ་ནས་མཐོང་ཡོད། དེ་ནི་ཧ་ཅང་
ཁྱད་མཚར་བ་ཞིག་སྟེ། ཁོས་ཤིན་ཏུ་ཆ་མི་ཚང་བའི་བརྡ་རྟགས་ཤིག་གིས་མཚོན་ཐབས་
བྱེད་པ་ལས་འོས་མེད། འདི་ནི་ཁོས་རྙོག་འཛིང་གི་འཇིག་རྟེན་ཁམས་ནས་དཔེ་རིས་
གསར་པ་ཞིག་རྙེད་པ་ཡིན་ཏེ། ཏག་ཏག་གླེན་རྟགས་ཚ་པོའི་ངང་ནས་དཔེ་རིས་དེ་འབྲི་
བཞིན་ཡོད། དེ་དང་བསྟུན་ནས་ནུས་པས་མ་ལྕོགས་པའི་རྒྱུ་མཚན་གྱིས་སེམས་སུ་སྡུག་
བསྔལ་གྱིས་ཀུན་ནས་མནར། བདག་གིས་ནི་ཧུར་བརྩོན་གྱིས་སྒྱུ་རྩལ་མཚོན་ཐབས་
འཚོལ་སྙེག་བྱེད་པའི་མནར་གཅོད་མྱོང་བཞིན་པའི་རྣམ་ཤེས་ཤིག་མཐོང་བྱུང་།
“ཁྱོད་ཀྱིས་ཐབས་རྩལ་གདམ་ཚུལ་འགྲིག་མིན་ལ་ང་དོགས་པ་སྐྱེས་འོངས།”
བདག་གིས་སྨྲས།
“ཁྱོད་ཀྱིས་ཅི་ཞིག་བཤད་ཀྱིན་ཡོད་དམ།”
“བདག་གིས་བལྟས་ན། ཁྱོད་ཀྱིས་ཅི་ཞིག་མཚོན་པར་བྱེད་པ་ལ་ཧུར་བརྩོན་བགྱིད་
བཞིན་ཡོད་ནའང་། བདག་གིས་ཁྱོད་ཀྱིས་ཅི་ཞིག་མཚོན་པར་བྱེད་ཀྱིན་ཡོད་པ་ཤེས་མ་
བྱུང་། ཡིན་ནའང་། ཁྱོད་ལ་མཚོན་ན་རི་མོ་ནི་མཚོན་ཐབས་ཆེས་ལེགས་པོ་ཞིག་ཡིན་
མིན་ང་ལ་དོགས་པ་སྐྱེ་བཞིན་ཡོད།”
སྔོན་ཆད་བདག་ལ་འཕྲུལ་སྣང་ཞིག་སྐྱེས་མྱོང་། ཁོའི་རི་མོར་བལྟས་རྗེས་བདག་
གིས་ཁོའི་གཞན་དང་མི་མཚུངས་པའི་གཤིས་ཀ་དེ་ཅུང་ཙམ་ཞིག་རྟོགས་ཐུབ་པར་འགྱུར་
སྙམ། ད་ལྟ་ཕྱིར་འདང་ཞིག་བརྒྱབ་ཚེ་བདག་གི་བསམ་ཚུལ་དེ་ནོར་ཡོད་པ་ཤེས་བྱུང་།
ཁོའི་རི་མོས་དེ་ལས་ལྷག་པར་ཁོ་ནི་བདག་གི་སེམས་སུ་སྔར་བས་ཧ་ལས་པ་ཞིག་ཏུ་བཏང་
སོང་། བདག་རི་མོ་མ་མཐོང་བའི་ཡར་སྔོན་ལས་ཀྱང་མགོ་རྨོངས་པར་གྱུར། དེ་ལས་དོན་
དག་གཅིག་བདག་གིས་གསལ་བོར་རྟོགས་ཡོད་དེ། དེའང་བདག་གི་འཕྲུལ་སྣང་ཡིན་ཡང་
སྲིད་དེ། ཁོས་རང་གི་སྟོབས་ཤུགས་ཡོད་ཚད་དམ་པོར་བཅིངས་པའི་འཆིང་རྒྱ་ཞིག་ལས་
ཐར་ཆེད་ཧུར་ཐག་གིས་འཕག་འཚག་རྒྱག་བཞིན་ཡོད། ཡིན་ནའང་། དེ་ནི་ཡང་སྙིང་
སྟོབས་ཤུགས་ཅི་ལྟ་བུ་ཞིག་ཡིན་པ་དང་། ཁོ་དེ་ལས་ཇི་ལྟར་ཐར་བར་བྱེད་པའི་ཚུལ་བདག་
གིས་རྟོགས་མ་བྱུང་། ང་ཚོ་སྐྱེ་བོ་སུ་དང་སུ་ཡིན་ཡང་འཇིག་རྟེན་འདིར་སྐྱེས་པ་ནས་
བཟུང་ཡོད་ཚད་ཁེར་རྐྱང་ཡིན་ལ། སྐྱེ་བོ་རེ་རེ་ལྕགས་ཀྱི་གཟེབ་ཅིག་གི་ནང་དུ་བཙོན་
བཀག་བྱས་ཡོད་ཅིང་། དེ་དག་གིས་མཚོན་བྱེད་བརྡ་རྟགས་ཙམ་ལ་བརྟེན་ཏེ་རང་ཉིད་ཀྱི་
སེམས་ཀྱི་འགྱུར་བ་ཕན་ཚུན་ལ་བརྡ་སྤྲོད་ཐབས་བྱེད་པ་དང་། བརྡ་རྟགས་དེ་དག་ལའང་
དོན་དངོས་སུ་ཐུན་མོང་གི་རིན་ཐང་ཅི་ཡང་མེད། དེ་བས་དེ་ལ་མག་མོག་ཅིག་དང་གཏན་
འཇགས་མ་ཡིན་པའི་སྙིང་བོ་ཙམ་ལས་ཡོད་མི་སྲིད། ང་ཚོས་ཡིད་ཕངས་པའི་སྒོ་ནས་རང་
གི་སེམས་ཀྱི་ལོངས་སྤྱོད་དེ་གཞན་ལ་བརྒྱུད་སྤྲོད་བྱེད་པར་འདོད་མོད། ཡིན་ནའང་། ཁོ་
ཚོ་ལ་ལོངས་སྤྱོད་འདི་དག་དང་ལེན་བྱེད་པའི་ནུས་པ་ཡེ་མི་འདུག དེའི་རྐྱེན་གྱིས་ང་ཚོ་
ཁེར་རྐྱང་དུ་བགྲོད་དགོས། ལུས་པོ་ཕན་ཚུན་ལ་བརྟེན་རུང་ཡང་ཡོད་ཚད་གཞི་གཅིག་
ཏུ་འགྱུར་ཐབས་མེད། གཞན་རྒྱུས་རང་ལ་མེད་པ་དང་རང་རྒྱུས་གཞན་གྱིས་ཀྱང་ལོན་
དཀའ། ང་ཚོ་རྒྱལ་ཁམས་གཞན་དུ་གནས་པ་དང་མཚུངས་ཤིང་། རྒྱལ་ཁམས་གཞན་གྱི་
སྐད་རིགས་ལ་བྱང་ཆ་མེད་པས། ང་ཚོ་ལ་བདེན་པ་དང་ཟབ་མོའི་གནས་ལུགས་མང་པོ་
ཞིག་འཆད་རྒྱུ་ཡོད་ནའང་། སྐད་ཆའི་བང་མཛོད་ཁྲོད་ཀྱི་རྙིང་ཞིང་དཀྱུས་མར་གྱུར་པའི་
བརྡ་ཆད་ཀྱིས་ཚད་བཀག་བྱས་ཡོད། ང་ཚོའི་སེམས་སུ་བསམ་བློ་སྣ་ཚོགས་ཤིག་བྱུར་བུར་
གཏམས་ཡོད་ཀྱང་། ང་ཚོའི་ཁ་ལ་དབྱུང་ཐུབ་པ་ནི་ལྡུམ་ར་སྐྱོང་མཁན་གྱི་ཨ་ནེའི་ཆར་
གདུགས་ཁང་པར་ཡོད་ལྟ་བུའི་ཐ་སྙད་ལས་མ་འདས།
ཁོའི་རི་མོ་དེ་དག་གིས་བདག་ལ་བཞག་པའི་ཆེས་མཐའ་མཇུག་གི་བག་ཆགས་
ནི། ཁོས་སེམས་ཀྱི་འཇིག་རྟེན་ཞིག་མཚོན་པའི་སླད་དུ་གཞན་ལས་ལྷག་པའི་འབད་པ་
ཆེན་པོ་བྱས་པ་དེ་རེད། ཁོའི་བརྩམས་ཆོས་དེ་དག་གིས་བདག་འདི་ལྟར་མགོ་རྨོངས་པར་
བྱེད་པའི་རྒྱུ་རྐྱེན་ཡང་འདི་དག་གི་ཁྲོད་ནས་འཚོལ་དགོས་འདུག སི་ཐི་ལེ་ཁི་ལན་ཏི
ལ་མཚོན་ན་ཚོན་མདངས་དང་རྣམ་པ་ལ་དངོས་གནས་དམིགས་བསལ་གྱི་དོན་སྙིང་
ཞིག་ལྡན་ཡོད། ཁོས་བཟོད་པར་དཀའ་བའི་སེམས་ཁམས་ཤིག་གིས་རང་ཉིད་ཀྱི་ཚོར་
སྣང་དེ་ངེས་པར་དུ་གཞན་ལ་སྤེལ་དགོས་སྙམ་པ་སྟེ། འདི་ནི་ཁོས་གསར་རྩོམ་བྱེད་པའི་
དགོངས་པ་ཉག་ཅིག་རེད། ཁོས་རང་གིས་འཚོལ་སྙེག་བྱེད་བཞིན་པའི་དངོས་པོ་དེ་དང་
ཉེ་བ་འབྱུང་ཐུབ་ན། སྟབས་བདེའི་ཐིག་རྩ་བཀོལ་སྤྱོད་བྱས་ཀྱང་རུང་། བྲིས་པ་འཁྱོག་
པོར་ཆགས་ཀྱང་རུང་། ཁོས་དེ་ལ་སྣང་དོགས་སྤུ་ཙམ་ཡང་བྱེད་མི་སྲིད། ཁོས་གནས་ཚུལ་
ངོ་མར་བསམ་གཞིག་གཏན་ནས་མི་བྱེད་དེ། དེ་ནི་ཁོས་ཕན་ཚུན་རྟེན་བྱུང་འབྲེལ་མིན་
པའི་ཐོལ་བྱུང་གི་སྣང་ཚུལ་ཁྲོད་ནས་རང་ཉིད་ཀྱིས་སྙིང་བོ་ཆེན་པོ་ཡོད་སྙམ་པའི་དངོས་
པོ་ཞིག་འཚོལ་འདོད་པའི་རྐྱེན་རེད། ཁོས་འཇིག་རྟེན་གྱི་རྣམ་ཤེས་བདག་གིར་བཟུང་སྟེ་
དེ་ཉིད་ངེས་པར་དུ་མཚོན་ཐབས་བྱེད་འདོད་པ་དང་འདྲ། རི་མོ་འདི་དག་གིས་བདག་གི་
མགོ་འཐོམ་ཞིང་རྨོངས་པར་བྱས་ནའང་། བདག་ནི་དེ་དག་གི་ཁྲོད་དུ་གནས་པའི་བརྩེ་
སེམས་དེས་ཡིད་འགུལ་མི་ཐེབས་པ་ཅི་ལ་སྲིད། བདག་གི་སེམས་སུ་རི་མོ་འདི་དག་ལ་
བལྟས་རྗེས་བརྩེ་བ་ཞིག་ཆགས་བྱུང་། སི་ཐི་ལེ་ཁི་ལན་ཏི་ལ་འདི་ལྟ་བུའི་བརྩེ་བ་ཞིག་
ཆགས་སྲིད་པ་ཡིད་ལ་གཏན་ནས་དྲན་མ་མྱོང་སྟེ། བདག་གིས་ཁོ་ལ་སེམས་གཏིང་ནས་
སྙིང་རྗེ་ཆེན་པོ་སྐྱེས་བྱུང་།
“ངས་ཁྱོད་ཀྱིས་ཅི་ལ་པའོ་ལང་ཧྲི•ཧྲི་ཐི་ལུའེ་ཧྥུའི་བརྩེ་དུང་ལ་མགོ་སྒུར་བ་དེ་ཤེས་
བྱུང་།” བདག་གིས་ཁོ་ལ་བཤད།
“ཅིའི་ཕྱིར།”
“ངས་བལྟས་ན་ཁྱོད་ཀྱི་སྤོབས་པ་ཞུམ་སོང་། ཁྱོད་ཀྱི་གཟུགས་པོ་ཉམ་ཆུང་བ་དེས་
ཁྱོད་ཀྱི་རྣམ་ཤེས་ལ་ཤུགས་རྐྱེན་ཐེབས་སོང་། ཅི་ཡིན་མི་ཤེས་མོད་ཚད་ལས་བརྒལ་བའི་
འདོད་པ་ཞིག་གིས་ཁྱོད་རང་དམ་པོར་འཆིང་ཡོད་པར་མ་ཟད། ཁྱོད་རང་ཉེན་ཆེ་ཞིང་ཁེར་
རྐྱང་གི་ལམ་བུ་ཞིག་ལ་བཙན་གྱིས་འཇུག་གིན་ཡོད། ཁྱོད་ཀྱིས་ད་ལྟའི་བར་དུ་གནས་ཤིག་
འཚོལ་གྱིན་ཡོད་དེ། གནས་དེ་ལ་སླེབས་རྗེས་ཁྱོད་རང་ལ་མནར་གཅོད་གཏོང་བའི་ཡས་
སྲི་དེའི་འཆིང་བ་ལས་དགྲོལ་ཐུབ་པར་རེ་བས་ཁེངས་འདུག བདག་གིས་བལྟས་ན་ཁྱོད་
ནི་མི་ཚེ་གང་བོར་འགྲུལ་བཞུད་བྱེད་ཀྱིན་པའི་གནས་མཇལ་བ་ཞིག་དང་མཚུངས་པར།
རྒྱུན་ཆད་མེད་པར་གཏན་ནས་ཡོད་མི་སྲིད་པའི་ལྷ་ཁང་ཞིག་འཚོལ་གྱིན་ཡོད། ཁྱོད་ཀྱིས་
འཚོལ་བཞིན་པ་ནི་བསམ་ཡུལ་ལས་འདས་པའི་མྱང་འདས་ཅི་ཞིག་ཡིན་པ་ངས་ཡེ་ནས་
རྟོགས་མ་བྱུང་། ཁྱོད་ཀྱིས་ཤེས་སམ། ཁྱོད་ཀྱིས་འཚོལ་བཞིན་པ་ནི་བདེན་དོན་དང་རང་
དབང་ཞིག་ཡིན་སྲིད་ཅིང་། དུས་ཡུན་ཐུང་ངུ་ཞིག་གི་ནང་དུ་བརྩེ་དུང་གི་འཆིང་རྒྱ་ལས་
རྣམ་པར་ཐར་བར་འདོད་འདུག བདག་གིས་བལྟས་ན། ཁྱོད་ཀྱི་ཐང་ཆད་དྲགས་པའི་རྣམ་
ཤེས་དེས་བུད་མེད་ཅིག་གི་རུམ་ཁ་དྲོན་མོ་ལས་ངལ་གསོ་ཞིག་གནང་ཐུབ་པར་རེ་བ་བྱེད་
བཞིན་ཡོད་ལ། ཁྱོད་ཀྱིས་དེ་ཉིད་མ་རྙེད་པའི་དུས་དེར་ཁྱོད་རང་མོར་སྡང་སེམས་སྐྱེས་
ཡོད། ཁྱོད་ཀྱིས་མོར་སྙིང་རྗེ་ཅུང་ཙམ་ཡང་སྐྱེས་མི་སྲིད་དེ། རྒྱུ་མཚན་ནི་ཁྱོད་ཀྱིས་རང་
ཉིད་ལ་སྙིང་མི་རྗེ་བའི་ཕྱིར་རོ། །ཁྱོད་ཀྱིས་མོ་དམར་གསོད་བྱེད་རྒྱུ་དེ་ཁྱོད་ཀྱི་འཇིགས་
སྐྲག་གི་རྒྱུ་ཡིན་ཏེ། སྔོན་ཏག་ཏག་ལ་ཐར་བའི་ཉེན་ཁ་དེ་ལ་ད་དུང་ཁྱོད་ལུས་པོ་འདར་
སིག་སིག་བྱེད་ཀྱིན་ཡོད།"
ཁོས་རང་ཉིད་ཀྱི་ཁ་སྤུ་ལ་བྱིལ་བྱིལ་ཞིག་བྱེད་བཞིན་ལྷུག་ལྷུག་ཏུ་བགད་བྱུང༌།
“ཁྱོད་ནི་དངོས་གནས་སྐྱི་གཡའ་བའི་སྐྱོ་སྣང་རིང་ལུགས་པ་ཞིག་རེད། ཡིད་ཕངས་
པའི་གྲོགས་པོ་ལགས།”
གཟའ་འཁོར་གཅིག་གི་རྗེས་སུ། བདག་གིས་གློ་བུར་དུ་ཁོ་རང་མཱ་སེ་ལ་སོང་བ་ཐོས།
དེའི་རྗེས་བདག་གིས་ཁོ་རང་མཐོང་མ་བྱུང་།

ཞེ་གསུམ་པ།

ཕྱིར་ལྟ་ཞིག་བྱས་ཚེ། བདག་གིས་བྲིས་པའི་ཁྲ་ལེ་ཟི•སི་ཐི་ལེ་ཁི་ལན་ཏིའི་དོན་དག་
འདི་དག་གིས་གཞན་ཡིད་ཚིམས་དཀའ་འདུག བདག་གིས་རང་ཉིད་ཀྱིས་ཤེས་པའི་
བྱ་བ་ཁ་ཤས་བྲིས་པ་ཡིན་མོད། ཡིན་ནའང་། བདག་གིས་བྲིས་པ་རྣམས་དེ་འདྲའི་ཞིབ་
གསལ་ཞིག་ཡིན་མི་སྲིད། རྒྱུ་མཚན་ནི་བདག་གིས་བྱ་བ་དེ་དག་གི་འབྱུང་རྐྱེན་ངོ་མ་ཅི་
ཞིག་ཡིན་པ་ཅུང་ཙམ་ཡང་རྟོགས་མི་ཐུབ། དེ་བས་ཀྱང་རྟོགས་དཀའ་བ་ནི་སི་ཐི་ལེ་ཁི་
ལན་ཏི་རི་མོ་པ་ཞིག་བྱེད་འདོད་བྱུང་བའི་སེམས་ཐག་དེ་ཅིའི་ཕྱིར་བཅད་པ་དེ་རེད། ཕར་
བལྟས་ན་དེ་ལ་གནས་ལུགས་ཤིག་བཙལ་རྒྱུ་མེད་པ་འདྲ། ཁོའི་འཚོ་བའི་ཁོར་ཡུག་ལས་
དེའི་རྒྱུ་རྐྱེན་ཞིག་ངེས་པར་དུ་རྙེད་ཐུབ་མོད། ཡིན་ནའང་བདག་གིས་ཅི་ཡང་ཤེས་མ་
བྱུང་། ཁོའི་ཁ་བརྡའི་ཁྲོད་དུ་བདག་གིས་ཁུངས་སྣེ་ཅུང་ཙམ་ཡང་མ་རྙེད། གལ་སྲིད་བདག་
གིས་སྒྲུང་གཏམ་ཞིག་འབྲི་བ་ལས། རང་གིས་ངོ་ཤེས་པའི་རང་གཤིས་ཁྱད་མཚར་ཅན་གྱི་
་བོ་ཞིག་གི་གནས་ཚུལ་དངོས་དེ་ཇི་མ་ཇི་བཞིན་དུ་འཆད་པ་མིན་ན། དེ་ལ་རྒྱུ་རྐྱེན་རེ་
འགའ་རྟོག་བཟོ་བྱས་ཏེ་ཁོའི་འཚོ་བའི་ཐད་ཀྱི་འཕོ་འགྱུར་གློ་བུར་བ་དེ་གསེད་བཀྲོལ་བྱེད་
ཐུབ། བདག་གིས་ཁོའི་ཆུང་བྱིས་པའི་དུས་ཞིབ་འབྲི་བྱེད་དུས་ཁོ་ཆུང་དུས་ནས་བཟུང་རི་
མོ་འབྲི་རྒྱུར་དགའ་བའི་ཤེས་རབ་ཅན་ཞིག་ཡིན་མོད། ཡིན་ནའང་ཨ་ཕའི་བཀའ་བཙན་
པོའི་ཐོག་དྲངས་པ་དེ་བཟློག་མ་ནུས་པའམ། ཡང་ན་རང་ཉིད་ཀྱི་འཚོ་ཐབས་ལ་ངེས་པར་
དུ་འབད་དགོས་པས། རང་ཉིད་ཀྱི་ཕུགས་བསམ་དེ་མི་འདོར་ཀ་མེད་དུ་གྱུར། གཞན་ཡང་
བདག་གིས་ཁོ་འཚོ་བའི་འཆིང་རྒྱ་ལ་ཇི་ལྟར་སྡང་སེམས་སྐྱེས་པ་དང་། སྒྱུ་རྩལ་ལ་དུང་
བ་དང་འཚོ་བའི་འགན་འཁྲིའི་བར་གྱི་འགལ་བ་སོགས་ཇི་འདྲ་ཡིན་པ་རྣམས་ཞིབ་འབྲི་
བྱས་ཏེ་ཀློག་པ་པོས་ཁོ་ལ་སེམས་གཏིང་ནས་སྙིང་རྗེ་བསྒོམ་དུ་བཅུག་ཆོག དེ་ལྟར་ན་
བདག་གིས་བྲིས་པའི་སི་ཐི་ལེ་ཁི་ལན་ཏི་ལ་གཞན་གྱིས་སྔར་ལས་ལྷག་པས་གུས་བཀུར་
ཞུ་སྲིད་པའམ། ཡང་ན་སྐྱེ་བོ་རྣམས་ཀྱིས་ཁོའི་ལུས་སྟེང་ནས་ཕུའུ་ལའོ་སྨི་ཤིག་ཟི་གཞན་
ཞིག་མཐོང་ཐུབ་ཀྱང་སྲིད། དེ་བས་ན་བདག་གིས་ཀྱང་མིའི་རིགས་ལ་བདེ་སྐྱིད་བསྐྲུན་
ཆེད་སྡུག་བསྔལ་དང་མནར་གཅོད་མྱོང་བར་དཔའ་བའི་དེང་རབས་ཀྱི་དཔའ་བོ་ཞིག་
བཞེངས་བསྐྲུན་བྱེད་ཐུབ་ཀྱང་སྲིད། འདི་ནི་བསྐལ་པ་མ་སྟོང་བར་དུ་སྐྱེ་བོ་རྣམས་ཀྱི་ཡིད་
དབང་འཕྲོག་པར་བྱེད་པའི་བརྗོད་བྱ་ཞིག་ཡིན།
གཞན་ཡང་བདག་གིས་སི་ཐི་ལེ་ཁི་ལན་ཏིའི་གཉེན་དོན་ལས་ཁོ་རི་མོ་ལ་དགའ་
བའི་ཀུན་སློང་སྐྱེས་པ་བཙལ་ཆོག བདག་གིས་གཏམ་རྒྱུད་འདི་འགྲུབ་ཐབས་ལ་བྱེད་
ཐབས་བཅུ་ལྷག་སྤྱད་ཆོག་སྟེ། ཁོའི་ཆུང་མ་སྒྱུ་རྩལ་ལས་རིགས་ཀྱི་མི་སྣ་དང་འབྲེལ་
འདྲིས་བྱེད་པར་དགའ་བ་དང་། ཁོ་ཡང་རིག་གནས་པ་དང་རི་མོ་པ་ཁ་ཤས་ལ་གྲོགས་
སྒྲིག་པའི་ལས་འཕྲོ་ཡོད། རྒྱུ་མཚན་དེའི་དབང་གིས་ཁོའི་ལུས་སུ་བག་ལ་ཉལ་བའི་སྒྱུ་
རྩལ་གྱི་ནུས་པའི་རྟོགས་པ་སད་པ་དང་གཅིག ཡང་ན་ཁོའི་ཁྱིམ་ཚང་དེ་འདྲའི་འགྲིག་
མཐུན་མེད་པས་ཁོས་རང་གི་སྟོབས་ཤུགས་དེ་རང་ཉིད་ཀྱི་སྟེང་དུ་བཀོལ་བ་དང་གཉིས།
ཡང་མིན་ན་བརྩེ་དུང་གི་རྒྱུ་རྐྱེན་དུ་བཞག་ནའང་ཆོག་སྟེ། དཔེར་ན། ཁོའི་སེམས་གཏིང་
དུ་སྒྱུ་རྩལ་གྱི་མེ་སོན་ཞིག་སྔ་མོ་ནས་སྦས་ཡོད་ཅིང་། བུད་མེད་ཅིག་ལ་དགའ་དྲགས་པའི་
རྐྱེན་གྱིས་མེ་སོན་དེ་གློ་བུར་དུ་དམར་ལམ་ལམ་དུ་འབར་ཞེས་བྲིས་ཀྱང་ཆོག་པ་དང་
གསུམ། གལ་སྲིད་བདག་གིས་འདི་ལྟར་བྲིས་ཚེ་སི་ཐི་ལེ་ཁི་ལན་ཏིའི་ལྕམ་མོ་ཡང་བདག་
གི་བརྩམས་ཆོས་ལས་ངོ་བོ་གཞན་ཞིག་ཏུ་འགྱུར་དགོས། དེ་བས་ན་བདག་གིས་དོན་དག་
ངོ་མ་དེ་བསྒྱུར་བཅོས་ཙམ་མི་བྱེད་ཀ་མེད་ཡིན་ཏེ། མོ་ནི་ཁ་ལ་དལ་བ་མེད་པར་ཉོག་
བཤད་ལ་དགའ་ཞིང་གཞན་ལ་སུན་པོ་བཟོ་མཁན་ཞིག་གམ། ཡང་ན་གཤིས་ཀ་གྱོང་ཞིང་
སེམས་ཀྱི་འཚོ་བ་རྩ་བ་ནས་མི་ཤེས་པ་ཞིག་ཏུ་འབྲི་དགོས་པ་དང་བཞི། སི་ཐི་ལེ་ཁི་ལན་
ཏི་གཉེན་བསྒྲིགས་རྗེས་ཀྱི་འཚོ་བ་ནི་སྡུག་བསྔལ་གྱི་ཕུང་བོ་འབའ་ཞིག་ཡིན་པས། ཁྱིམ་
ལས་ཁ་འགྱེ་བ་ནི་ཐབས་ལམ་ཉག་ཅིག་ཡིན་པ་དང་ལྔ། བདག་གིས་སི་ཐི་ལེ་ཁི་ལན་
ཏིས་བདག་གཞན་མཉམ་བརྗེའི་བྱ་བ་ཇི་ལྟར་སྒྲུབ་པའི་སྐོར་ནས་སྣག་ཤོག་མང་ཙམ་
བཀོལ་བ་དང་། ཁོ་ལ་སྙིང་རྗེ་ཇི་ལྟར་ཆེ་བ་དང་རང་ཉིད་མནར་གཅོད་བྱེད་པའི་ལྕགས་
སྒྲོག་དེ་རང་དགར་སྤྱུགས་མི་འདོད་པ་དང་དྲུག་གོ །དེ་ལྟར་བྲིས་ན་བདག་གིས་ཁོ་ཚོའི་
བྱིས་པ་གཉིས་གླེང་མི་དགོས།
གལ་སྲིད་གཏམ་རྒྱུད་དོན་དངོས་དང་མཐུན་ཞིང་ཡིད་སེམས་འཕྲོག་པ་ཞིག་ཞིབ་
འབྲི་བྱེད་དགོས་ན། བདག་གིས་ད་དུང་རི་མོ་པ་རྒན་པ་ཞིག་རྟོག་བཟོ་བྱས་ཏེ། དེ་དང་སི་
ཐི་ལེ་ཁི་ལན་ཏི་གཉིས་ཀྱི་བར་ལ་འབྲེལ་བ་འབྱུང་དུ་འཇུག་དགོས། རི་མོ་པ་རྒན་པ་དེར་
འཁྱག་ལྟོགས་ཀྱིས་མནར་བའམ། ཡང་ན་གྲགས་སྐམ་ཙམ་གྱི་ཆེད་དུ་རྒྱུགས་ཏེ་རང་ཉིད་
ལོ་ན་གཞོན་དུས་ཀྱི་འཇོན་ནུས་རྣམས་མེད་པར་བཟོས། ཕྱིས་སུ་ཁོས་སི་ཐི་ལེ་ཁི་ལན་
ཏིའི་སྟེང་ནས་རང་ཉིད་ཀྱིས་ཕངས་མེད་དུ་དོར་བའི་འཇོན་ནུས་དེ་དག་མཐོང་བྱུང་། ཁོས་
སི་ཐི་ལེ་ཁི་ལན་ཏི་ལ་ཤུགས་རྐྱེན་ཟབ་མོ་ཐེབས་ཤིང་། ཁོ་ལ་འཇིག་རྟེན་འདིའི་རྒྱུ་ནོར་
ལོངས་སྤྱོད་མཐའ་དག་ཡལ་བར་འདོར་དུ་བཅུག་སྟེ་ལུས་ངག་ཡིད་གསུམ་ཆེས་བླ་ན་མེད་
པའི་སྒྱུ་རྩལ་གྱི་ཆེད་དུ་ཕུལ། བདག་གིས་ཡོད་ཚད་བདེ་ལེགས་ཡིན་པའི་བགྲེས་པོ་འདི་
རྒྱས་སྤྲོས་ཆེ་བ་དང་། སྙན་གྲགས་ཡོད་པ་ཞིག་ཏུ་བློ་རྩེ་གཅིག་སྒྲིམ་གྱིས་ཞིབ་འབྲི་བྱེད་
ཐུབ་མོད། ཡིན་ནའང་། ཁོས་འདི་དག་ཡོད་ཚད་འཚོ་བ་ངོ་མ་ཞིག་མིན་པ་རྟོགས་པས།
ཁོས་འཚོལ་སྙེག་བྱེད་དཀའ་བ་དེ་ན་གཞོན་འདིའི་སྟེང་ནས་ཉམས་ཞིབ་བྱེད་ཐུབ། བདག་
གིས་བསམ་ན་བློས་བསླངས་འདི་འདྲ་ལ་ཟུར་ཟའི་བྲོ་བ་མེད་མི་སྲིད།
ཡིན་ནའང་། དོན་དངོས་ནི་བདག་གིས་བློས་བསླངས་བྱས་པ་ལྟ་བུ་མི་སེམས་འགུགས་
པ་ཞིག་གཏན་ནས་མ་རེད། སི་ཐི་ལེ་ཁི་ལན་ཏི་སློབ་གྲྭ་ནས་མཐར་ཕྱིན་མ་ཐག་བདག་
གཉེར་བར་ཁེ་ལས་དོན་ཁང་ཞིག་ཏུ་ཕྱིན་ཏེ་བྱ་བ་བསྒྲུབས། ཁོ་འཚོ་བ་འདི་རིགས་ཀྱི་
ཕྱོགས་ལ་དེ་འདྲའི་སྤྲོ་བ་མེད་པ་ཞིག་མིན། དེ་ནས་ཁོ་རང་གཉེན་སྒྲིག་རག་བར་དུ་ལས་
ཀ་འདིའི་རིགས་གཉེར་མཁན་གྱི་མི་རྣམས་དང་འདྲ་བར་སྤྱིར་བཏང་གི་འཚོ་བ་རོལ་
ཅིང་། ཉོ་འཚོང་ཁང་དུ་ཁེ་གྱོང་གི་ཁྱད་པར་དེ་འདྲ་མེད་པའི་སྐབས་འཚོལ་ཉོ་འཚོང་
འགའ་བརྒྱབ་མྱོང་ལ། ཏར་པེའི་རྟ་རྒྱུགས་འགྲམ་སྡུར་རམ། ཡང་ན་ཉུག་ཅིན་དང་ཅན་
ཆའོ་ཡི་གྲུ་གཟིངས་འགྲན་སྡུར་གྱི་འགྲན་འབྲས་ལ་ཐུགས་ཁུར་བྱེད། དེའི་རྒྱན་པོ་ལ་
དབྱིན་སྒོར་གཅིག་གཉིས་ཙམ་གྱིས་ཆོག་འདུག བདག་གིས་ཚོད་དཔག་བྱས་ན། སི་ཐི་
ལེ་ཁི་ལན་ཏིས་ལས་ཀའི་ཞོར་དུ་གྲི་རྩལ་ཡང་སྦྱངས་མྱོང་། རྩིག་ཐབ་ཀྱི་སྟེགས་བུའི་
སྟེང་དུ་ལིང་ཀི་རུའེ་ལྕམ་མོདང་མ་ལེ•ཨན་ཏི་ཞུན“”གཉིས་ཀྱི་འདྲ་པར་བཤམས་ཡོད།
ཁོས་ཀློག་བཞིན་པ་ནི《དགོད་བྲོའི་བརྙན་པར》ཞེས་པ་དང་།《ལུས་རྩལ་གྱི་དུས་རབས》
གཉིས་ཡིན། རྒྱུན་དུ་ཧན་ཕུའུ་ཟི་ཐའེ་ཏི་ལ་སོང་སྟེ་བྲོ་ཚོགས་ལ་ཞུགས་ཀྱིན་ཡོད།
བདག་གིས་དུས་ཡུན་རིང་པོ་ཞིག་ལ་ཁོ་མཐོང་མ་བྱུང་། དེར་འབྲེལ་བ་གཞན་ཅི་
ཡང་མེད། ལོ་འདི་དག་གི་རིང་ལ་ཁོས་དཀའ་སྤྱད་འབད་བརྩོན་གྱིས་ཧ་ཅང་ཁག་པོར་
གྱུར་པའི་སྒྱུ་རྩལ་གྱི་ཐབས་རྩལ་རིགས་ཤིག་ཁོང་དུ་ཆུད་པར་བརྩོན་བཞིན་ཡོད། ཁོའི་
འཚོ་བ་ནི་དངོས་གནས་ཆིག་རྐྱང་གི་རྣམ་པ་ཅན་ཡིན་ཞིང་། སྐབས་རེར་ཁོས་ཁ་རྒྱབ་
ཀྱི་ཆེད་དུ་དངུལ་རེ་འཚོལ་ཕྱིར་སྐབས་བསྟུན་གྱི་བྱེད་ཐབས་རེའང་མི་སྤྱོད་ཀ་མེད་རེད།
བདག་གིས་བསམ་ན་དེ་ནི་རྒྱས་བཤད་དང་རྒྱས་འབྲི་བྱེད་རིན་ཡོད་པ་ཞིག་མིན་པར་
འདོད། གལ་སྲིད་བདག་གིས་ཁོའི་སྐབས་དེའི་འཚོ་བའི་སྐོར་ཞིབ་འབྲི་བྱེད་པའི་དབང་
དུ་བཏང་ནའང་། དེ་ནི་ཁོས་གཞན་གྱི་སྟེང་གི་དོན་རྐྱེན་སྣ་ཚོགས་མཐོང་བའི་ཟིན་བྲིས་
ཙམ་ལས་མ་འདས། དེའི་རྐྱེན་གྱིས་སྐབས་དེའི་ཁོའི་འཚོ་བའི་བརྒྱུད་རིམ་གྱིས་ཁོའི་
གཤིས་ཀར་ཤུགས་རྐྱེན་ཅི་ཡང་ཐེབས་མི་སྲིད་སྙམ། གལ་སྲིད་དེང་རབས་ཀྱི་པ་ལི་རྒྱབ་
ལྗོངས་ཡིན་པའི་ཉེན་སོན་སྒྲུང་གཏམ་ཞིག་འབྲི་དགོས་ཚེ་ཁོས་རྒྱུ་ཆ་ཕུན་སུམ་ཚོགས་པ་
ཞིག་བསགས་ཡོད། ཡིན་ནའང་། ཁོས་རང་ཉིད་ཀྱི་མཐའ་འཁོར་དུ་ཡོད་པའི་བྱ་དངོས་
ཡོད་ཚད་ལ་འཇིག་རྟེན་ལས་འདས་པའི་ལྟ་སྟངས་ཤིག་འཛིན་གྱིན་ཡོད་ཅིང་། ཁོའི་ཁ་
བརྡ་ལ་བརྟགས་ན། ལོ་འདི་དག་གི་རིང་ལ་ཁོ་ལ་བག་ཆགས་ཟབ་མོ་བཞག་པའི་དོན་དག་
ཅི་ཡང་བྱུང་མེད་པ་ཤེས་ཐུབ། ཁོ་པ་ལི་ལ་བགྲོད་སྐབས་ལོ་ན་ཧ་ཅང་བགྲེས་པས། ཁྱད་
མཚར་ལ་ཡིད་དབང་འཕྲོག་པའི་ཁོར་ཡུག་ཁོ་ནས་ཁོ་ལ་བསླུ་བྲིད་གཏོང་མ་ནུས། དེ་ཡང་
ཡ་མཚན་པ་ཞིག་ནི། བདག་གི་སེམས་སུ་ཁོ་ནི་མི་ཧ་ཅང་དྲང་མོ་ཞིག་སྟེ། གསལ་བོར་
བཤད་ན་སྡོང་དུམ་ཞིག་དང་འདྲ་ཞེས་བཤད་ཀྱང་འུད་བརྗོད་དུ་མི་འགྲོ་སྙམ། བདག་གིས་
བལྟས་ན། ཁོའི་སྐབས་ཤིག་གི་འཚོ་བ་ནི་འཆར་ཡན་གྱི་དྲི་མ་རབ་ཏུ་ལྡན་པ་ཞིག་ཡིན་
མོད། ཡིན་ནའང་ཁོས་འཆར་ཡན་གྱི་དྲི་མ་ཏིལ་འབྲུ་ཙམ་ཡང་ཚོར་ཐུབ་ཀྱིན་མེད། གལ་
སྲིད་སྐྱེ་བོ་སུ་དང་གང་ཡང་རུང་བ་ཞིག་གིས་འཚོ་བའི་ཁྲོད་ཀྱི་འཆར་ཡན་གྱི་དྲི་མ་ཚོར་
བར་འདོད་ཚེ་ཚད་གཞི་ཅིག་ཤོས་ཤིག་གི་སྟེང་ནས་དེ་ནི་ངེས་པར་དུ་འཁྲབ་སྟོན་པ་ཞིག་
ཡིན་དགོས་ལ། རང་ཉིད་ལས་ཡོངས་སུ་བརྒལ་བ་བྱེད་འདོད་ན། རང་ཉིད་ཀྱི་སྤྱོད་སྟངས་
དེ་ངེས་པར་དུ་གཅིག་ནས་འཇིག་རྟེན་ལས་འདས་པ་དང་གཉིས་ནས་འཇིག་རྟེན་དུ་
བྱིངས་པའི་དགའ་སྣང་གིས་ཀུན་ནས་ཕྱུག་དགོས། ཡིན་ནའང་། སི་ཐི་ལེ་ཁི་ལན་ཏི་ནི་བྱ་
བ་ཅི་ཞིག་བསྒྲུབས་ཀྱང་བློ་རྩེ་གཅིག་ཏུ་སྒྲིམ་མཁན་ཞིག་ཡིན་ལ་འདིའི་ཐད་ནས་ཁོ་འ
ལྷག་པ་ཞིག་གཏན་ནས་ཡོད་མི་སྲིད། འཇིག་རྟེན་འདིར་སྐྱེ་བོ་སུ་གང་ཡང་རུང་བ་ཞིག་
གིས་ཁོ་ནང་བཞིན་རང་ཉིད་འཚོ་གནས་བྱེད་བཞིན་པའི་འདུ་ཤེས་ཤུགས་དྲག་ལ་རྒྱུན་
རིང་བ་དེ་འདྲ་ཞིག་བསྐྱེད་ཐུབ་བམ། སྟབས་ཉེས་པ་ཞིག་ལ། བདག་གིས་ཁོས་སྒྱུ་རྩལ་གྱི་
ཐད་ནས་གྲུབ་འབྲས་གཡུར་དུ་ཟ་བ་ཞིག་བླངས་པའི་དཀའ་སྡུག་གི་བཞུད་ལམ་སྟེང་གི་
བརྩོན་པ་བསྐྱེད་ཚུལ་དེ་ཇི་བཞིན་ཞིབ་འབྲི་བྱ་མི་ནུས། རྒྱུ་མཚན་ནི། གལ་སྲིད་བདག་
གིས་ཁོས་ཕམ་ཁ་ཇི་ལྟར་མྱངས་ཀྱང་རེ་ཐག་མི་ཆད་པའི་རྣམ་པ་དང་དེ་བཞིན་དུ་ཇི་ལྟར་
སྤོབས་སེམས་ཀྱིས་ཁེངས་ཤིང་བརྩོན་པ་དྲག་པོ་བསྟེན་ཚུལ། ནམ་ཡང་སྐྱོ་སྣང་མེད་ཚུལ།
སྒྱུ་རྩལ་པའི་དགྲ་བོ་ཆེན་པོ་སྟེ་རང་ཉིད་ཀྱི་གདེང་ཚོད་ལ་གཡོ་འགུལ་ཐེབས་དུས། སྔར་
བཞིན་དཔའ་ངར་ཞུམ་མེད་ཀྱིས་ཇི་ལྟར་དཀའ་སྤྱད་སྡུག་རུས་བྱས་ཚུལ་སོགས་བྲིས་ཚེ།
བདག་གིས་ཀློག་པ་པོ་རྣམས་འདི་ལྟ་བུའི་བྲོ་མེད་ཆོ་མེད་ཀྱི་མི་སྣ་ཞིག(འདིའི་ཐད་ནས་
བདག་ལ་ངེས་ཤེས་གསལ་བོ་ཞིག་ཡོད)ལ་གདུང་སེམས་སྐྱེས་སུ་འཇུག་ཐུབ་ཀྱང་སྲིད། ཡིན་
ནའང་། བདག་ལ་འདིའི་སྐོར་ཞིབ་འབྲི་བྱེད་པར་གཞི་འཛིན་སའི་དོན་དངོས་ཅི་ཡང་
མེད། བདག་གིས་སི་ཐི་ལེ་ཁི་ལན་ཏིས་བྱ་བ་སྒྲུབ་པའི་རྣམ་པ་ཞིག་གཏན་ནས་མཐོང་མ་
མྱོང་བར་མ་ཟད། བདག་ལས་གཞན་པའི་སྐྱེ་བོ་སུ་དང་གང་གིས་ཀྱང་ཁོས་རི་མོ་ཇི་ལྟར་
འབྲི་བཞིན་པའི་རྣམ་པ་མཐོང་མྱོང་མེད། ཁོའི་འཐབ་འཛིང་གི་ལོ་རྒྱུས་ནི་ཁོའི་གསང་བ་
ཞིག་རེད། གལ་སྲིད་ཁོ་གཅིག་པུ་རི་མོ་ཁང་དུ་བསྡད་དེ་དཀོན་མཆོག་གི་ཕོ་ཉ་ལ་འཐབ་
འཛིང་དྲག་པོ་བྱས་ཡོད་ན། ཁོས་སྐྱེ་བོ་གཞན་སུ་དང་གང་ལའང་རང་ཉིད་ཀྱི་སྡུག་བསྔལ་
གཏན་ནས་ཤེས་སུ་བཅུག་མ་མྱོང་།
བདག་གིས་ཁོ་དང་པའོ་ལང་ཧྲི་ཧྲི་ཐི་ལུའེ་ཧྥུ་གཉིས་ཀྱི་འབྲེལ་བ་ཞིབ་འབྲི་བྱེད་དུས།
བདག་གིས་དེའི་ཐད་ཀྱི་རྒྱུ་ཆ་འདང་ངེས་ཤིག་མ་བསགས་པས་རང་ཉིད་ལ་སྡུག་བསྔལ་
ཆེན་པོ་སྐྱེས་ཡོད། གཏམ་རྒྱུད་ཀྱི་མགོ་མཇུག་ཆ་ཚང་བ་ཞིག་སྤྲོས་བརྗོད་བྱེད་པའི་ཆེད་
དུ། བདག་གིས་ཁོ་གཉིས་ཀྱི་སྐྱོ་གར་རང་བཞིན་གྱི་འབྲེལ་བ་དེ་ཇི་ལྟར་འཕེལ་རྒྱས་སུ་
སོང་ཚུལ་ཞིབ་འབྲི་བྱ་དགོས། ཡིན་ནའང་། ཁོ་གཉིས་ཟླ་གསུམ་གྱི་རིང་ལ་ལྷན་དུ་བསྡད་
པའི་འཚོ་བ་དེ་བདག་ལ་ཆ་རྒྱུས་ཅུང་ཙམ་ཡང་མེད། ཁོ་གཉིས་ཇི་ལྟར་ལྷན་དུ་སྡོད་ཚུལ་
མི་ཤེས་ལ་ཁོ་གཉིས་ཀྱིས་དུས་རྒྱུན་ཅི་ཞིག་གླེང་མོལ་བྱེད་བཞིན་པའང་མི་ཤེས། ཇི་ལྟར་
བཤད་ཀྱང་ཉིན་གཅིག་ལ་དུས་ཚོད་ཉེར་བཞི་ཡོད་ཅིང་། བརྩེ་དུང་གི་ངར་ཤུགས་ནི་དེ་
ལས་ལན་རེར་མ་གཏོགས་མི་རྒྱས་ལ། དེའི་བྱིངས་ཀྱི་དུས་ཚོད་རྣམས་ཇི་ལྟར་སྐྱེལ་ཚུལ་
བདག་གི་རྟོག་བཏགས་ལ་བརྟེན་པ་ལས་འོས་མེད། ཁང་པའི་དཀར་ཆ་ཇེ་ཞན་དུ་མ་སོང་
བར་དུ་གལ་སྲིད་པའོ་ལང་ཧྲིས་ད་དུང་མུ་མཐུད་དུ་བཟོད་བསྲན་བྱེད་ཐུབ་ན། སི་ཐི་ལེ་
ཁི་ལན་ཏིའི་རི་མོ་འབྲི་བའི་སྨྱུག་ཁ་ད་དུང་ལྷོད་མི་སྲིད། པའོ་ལང་ཧྲིས་ཁོ་འདི་ལྟར་རི་
མོ་ཁོ་ནའི་ཁྲོད་དུ་མགོ་འཁོར་བར་ཁོང་ཁྲོ་གཏིང་ནས་ལངས་སྲིད། སྐབས་དེའི་སྔ་གཞུག་
ཡོངས་རྫོགས་ལ་མོ་ནི་ཁོའི་གཟུགས་དཔེ་ཁོ་ནར་གྱུར་ཡོད། ཁོའི་ངོས་ནས་མོ་ནི་རང་གི་
མཛའ་མོ་ཡིན་པའི་འདུ་ཤེས་ཤིག་རྩ་བ་ནས་མེད། དེ་ལས་གཞན། ཁ་གཏད་དུ་བསྡད་ཀྱང་
སྨྲ་བ་ཅི་ཡང་མེད་པའི་དུས་ཡུན་ཅུང་རིང་མོ་དེ་ནི་མོ་ལ་མཚོན་ན་ཅུང་ཟད་འཇིགས་སུ་
རུང་བ་ཞིག་ཅི་ལ་མིན། སི་ཐི་ལེ་ཁི་ལན་ཏིས་དེ་སྔ་བདག་ལ་གསང་བ་ཞིག་བཤད་མྱོང་།
པའོ་ལང་ཧྲིས་ཁོ་ལ་ལུས་པོ་བྱིན་པ་དེར་ཏི་ཨེར་ཁེ•ཧྲི་ཐི་ལུའེ་ཧྥུ་ལ་འཁོན་ལན་སློག་
པའི་ངན་སེམས་ཤིག་ཡོད་ཟེར། རྒྱུ་མཚན་ནི་ཏི་ཨེར་ཁེས་མོ་ངོ་ཚའི་གནས་སྐབས་སུ་
བསྐྱབས་པ་རེད། སི་ཐི་ལེ་ཁི་ལན་ཏིས་བཤད་པའི་གསང་བ་དེས་ལྐོག་གྱུར་གྱི་ཚོད་དཔག་
གང་མང་ཞིག་གི་སྒོ་མོ་རང་ཤུགས་ཀྱིས་ཕྱེས་ཡོད། བདག་གིས་སི་ཐི་ལེ་ཁི་ལན་ཏིའི་སྐད་
ཆ་དེ་དག་བདེན་པ་མིན་པའི་སྨོན་ལམ་འདེབས་ཀྱིན་ཡོད། རྒྱུ་མཚན་ནི་འདི་ནི་དངོས་
གནས་འཇིགས་སུ་རུང་བ་ཞིག་རེད། ཡིན་ནའང་། ཡང་གཅིག་བཤད་ན། མིའི་སེམས་ཀྱི་
གསང་བ་དེ་སུ་ཞིག་གིས་རྟོགས་ནུས་སམ། དེ་ནི་མི་སེམས་ཀྱི་ཟབ་ས་ནས་བླ་ན་མེད་པའི་
དུང་བ་དང་རྒྱུན་ལྡན་གྱི་བརྩེ་བ་ཞིག་འཚོལ་བར་འདོད་པ་ཞིག་གིས་རྒྱུས་ལོན་བྱེད་མི་
ཐུབ་པ་ཐག་གིས་ཆོད། པའོ་ལང་ཧྲི་ཡིས་ནི་སི་ཐི་ལེ་ཁི་ལན་ཏིས་མོར་སྐབས་རེར་མཛའ་
སེམས་ཙམ་མཚོན་པར་བྱེད་པ་ལས་རྒྱུན་དུ་མོ་དང་རིང་དུ་གྱེས་བཞིན་ཡོད་པ་ཤེས་པ་
ནས་བཟུང་། སེམས་སུ་སྡུག་བསྔལ་གྱིས་མནར་གྱིན་ཡོད་པ་གདོན་མི་ཟ། བདག་གིས་
ཚོད་དཔག་བྱས་ན། དུས་ཡུན་སྐད་ཅིག་མ་དེར་ཡང་སི་ཐི་ལེ་ཁི་ལན་ཏིས་མོ་ནི་རང་གི་
དགའ་མགུར་སྤྱོད་པའི་ཡོ་བྱད་ཙམ་དུ་བསྒོམ་པ་ལས་ཤ་ཁྲག་གདོས་བཅས་ཀྱི་ཕུང་བོ་
ཞིག་ཏུ་བསམ་མེད་པ་མོས་གསལ་བོར་རྟོགས་ཡོད། དེ་བས་ཁོ་ནི་ནམ་ཡང་ཆ་མེད་རྒྱུས་
མེད་དུ་གྱུར་ཡོད་ཕྱིར། མོས་ཡིད་མུག་པའི་བྱེད་ཐབས་སྣ་ཚོགས་སྤྱད་དེ་ཁོ་རང་ཉིད་ཀྱི་
གམ་དུ་དཀྲི་བར་སྲོག་བསྡོས་ཀྱིས་འབད་པ་བྱས་མྱོང་། མོས་བདེ་སྐྱིད་ཀྱི་འཚོ་བའི་དྲ་
རྒྱ་ཞིག་ལ་ཁོ་འཛུད་པའི་ཐབས་ཤེས་སྤྱད་ཀྱང་ཁོ་ནི་དེ་ལས་ལྡོག་སྟེ་ཁོར་ཡུག་སྐྱིད་པོ་ལ་
ཇི་མི་སྙམ་པ་མོས་ཤེས་མ་བྱུང་། མོས་བྱེད་ཐབས་ཡོད་ཚད་སྤྱད་དེ་ཁོ་ལ་འཕྲོད་པའི་ཁམ་
ཟས་སྣ་ཚོགས་ཤིག་གཡོས་སྦྱོར་བྱས་ཀྱང་མཇུག་མཐར་ཁོ་ནི་ཟ་མ་ཅི་ཞིག་ཟོས་ཀྱང་དེ་
ལ་དང་དོད་མེད་པ་ཞིག་ཡིན་པ་རྟོགས། མོས་ཁོ་གཅིག་པུ་བསྡད་ན་སུན་སྣང་སྐྱེས་པར་
དོགས་ཏེ་རྒྱུན་པར་གཅེས་སེམས་དང་ཐུགས་ཁུར་བྱེད། ཁོའི་བརྩེ་སེམས་བག་ལ་ཞ་བའི་
དུས་སུ་ཐབས་ཤེས་ཡོད་དགུ་བཏོན་ཏེ་སད་དུ་འཇུག དེ་ལྟར་བྱས་ན་མ་མཐའ་ཡང་སི་ཐི་
ལེ་ཁི་ལན་ཏི་མོར་དབང་ངམ་སྙམ་པའི་འཕྲུལ་སྣང་ཞིག་འབྱུང་ཐུབ། མོའི་སེམས་ཀྱིས་མོ་
ལ་བཤད་རྒྱུར། མོས་བརྡུངས་པའི་ལྕགས་ཐག་འདིས་ཁོའི་རང་གཤིས་ངན་པ་དེ་འཆིང་
འདོད་མོད། དེ་ནི་ཚོང་ཁང་གི་བར་ཤེལ་ལ་བལྟས་ཏེ་ལག་པར་ཟ་ཕྲུགས་ལངས་པས་ཐང་
ནས་རྡོ་བླངས་ཏེ་གྲུག་གྲུག་ཏུ་གཅོག་འདོད་པ་དང་མཚུངས་ཟེར། ཡིན་ནའང་། མོའི་ནང་
སེམས་ཀྱིས་རིགས་ཤེས་ཀྱི་བསླབ་བྱར་མི་ཉན་པས། རྒྱུན་དུ་མོ་བཙན་གྱིས་རང་ཉིད་ངེས་
པར་རྨེག་མེད་དུ་གཏོང་བའི་ལམ་བུ་རུ་འགྲིལ་དུ་འཇུག མོ་ལ་སྡུག་བསྔལ་ཤིན་ཏུ་ཆེ་བ་
གདོན་མི་ཟ་མོད། ཡིན་ནའང་། བརྩེ་དུང་གིས་མགོ་རྨོངས་སུ་བཅུག་པས་མོས་རང་ཉིད་
ཀྱིས་འཚོལ་སྙེག་བྱེད་ཀྱིན་པ་དེ་ནི་བདེན་པ་དང་། རང་ཉིད་ཀྱི་བརྩེ་དུང་རླབས་ཆེན་
ཞིག་ཡིན་པར་ཡིད་ཆེས་པས། ཁོའི་ལུས་སྟེང་ནས་ཀྱང་དེ་མཚུངས་ཀྱི་བརྩེ་དུང་ཞིག་
འཕྱུར་བས་བརྩེ་བའི་དྲིན་མི་གཟོ་བ་ཡེ་མི་སྲིད་སྙམ་ཡོད།
ཡིན་ནའང་། བདག་གིས་སི་ཐི་ལེ་ཁི་ལན་ཏིའི་གཤིས་ཀར་དབྱེ་ཞིབ་བྱེད་སྐབས་སུ།
ཁོའི་དངོས་དོན་གང་མང་ཞིག་བདག་གིས་རྒྱུས་ལོན་བྱས་མེད་པ་ལས་གཞན། ད་དུང་ཧ་
ཅང་ཡིད་མི་ཚིམས་པའི་དོན་དག་ཅིག་ཡོད། ཁོ་དང་བུད་མེད་ཀྱི་འབྲེལ་བ་ཧ་ཅང་གསལ་
བོ་ཡིན། དེ་ལ་གཞན་རྣམས་ལ་དངོས་གནས་འཇིགས་སྣང་སྟེར་བའི་ཆའང་མཆིས། འདི་
དག་ཐམས་ཅད་བདག་གིས་ཇི་མ་ཇི་བཞིན་དུ་བྲིས་ཡོད་ཀྱང་དོན་དངོས་སུ་འདི་དག་ནི་
ཁོའི་འཚོ་བའི་ཁྲོད་ཀྱི་ཆེས་གླེང་རིན་མེད་པའི་ཆ་ཞིག་རེད། གང་ལྟར་འབྲེལ་བ་འདི་
རིགས་ཀྱིས་གཞན་རྣམས་ལ་སྐྱོ་སྣང་གི་ཤུགས་རྐྱེན་ཐེབས་སྲིད་མོད། དེ་ནི་མི་ཚེའི་ལས་
དབང་ཙམ་ལས་མ་འདས། དྲང་བོར་བརྗོད་ན། སི་ཐི་ལེ་ཁི་ལན་ཏིའི་འཚོ་བ་ངོ་མའི་ཁྲོད་
དུ་ཕུགས་བསམ་ཡོད་ལ་ཆེས་དཀའ་སྡུག་གིས་ཁེངས་པའི་བྱ་བའང་ཡོད།
སྒྲུང་གཏམ་ལ་བདེན་དོན་གྱི་ཆ་མེད་པའི་རྒྱུ་མཚན་ཡང་འདི་དག་ལ་རག་ལས་པ་
རེད། སྤྱིར་ན། བརྩེ་དུང་ནི་སྐྱེས་པ་ཞིག་གི་ངོས་ནས་བར་བཅུག་རོལ་དབྱངས་ཙམ་དང་
ཡང་ན་ཉིན་རྒྱུན་གྱི་འཚོ་བའི་ནང་གི་དོན་དག་གང་མང་ཞིག་གི་ཁྲོད་ཀྱི་དོན་དག་གཅིག་
ཙམ་ལས་མ་འདས་མོད། ཡིན་ནའང་། སྒྲུང་གཏམ་གྱིས་བརྩེ་དུང་ལ་འུད་བསྟོད་བྱས་ཏེ་
འཚོ་བའི་བདེན་དོན་གྱི་རང་བཞིན་ལ་འགལ་ནུས་པའི་གོ་གནས་ཆེན་པོ་སྤྲོད། སྐྱེ་བོ་ལ་
ལ་ཞིག་གིས་བརྩེ་དུང་ནི་འཇིག་རྟེན་འདིའི་སྟེང་གི་བྱ་བ་ཆེས་གལ་ཆེན་ཞིག་ཏུ་བགྲང་
བཞིན་ཡོད་མོད། ཡིན་ནའང་དེ་དག་ནི་སྐྱེས་བུ་རབ་ཀྱི་གྲས་སུ་རྩིས་ཀྱིན་མེད་དེ། བརྩེ་
དུང་ལ་ལུས་ངག་ཡིད་གསུམ་གཏོད་པའི་བུད་མེད་དག་ལ་མཚོན་ནའང་སྐྱེ་བོ་དེའི་
རིགས་ལ་དེ་འདྲའི་མཐོང་ཆེན་བྱ་མི་སྲིད། བུད་མེད་རྣམས་སྐྱེས་པ་འདིའི་རིགས་ཀྱིས་
ཡིད་དབང་འགུགས་ཐུབ་ཅིང་ཁོ་ཚོས་ངོ་བསྟོད་ཙམ་བྱས་པས་ཀྱང་དགའ་བ་འབུམ་གྱིས་
མྱོས་པར་འགྱུར་མོད། ཡིན་ནའང་། བུད་མེད་ཚོའི་སེམས་སུ་དོགས་པ་ནི་མེད་མི་སྲིད།
རྒྱུ་མཚན་ནི་སྐྱེས་པ་དེ་དག་ནི་ཉམ་ཐག་པའི་སེམས་ཅན་ཉག་ཅིག་ཡིན། སྐྱེས་པ་ཚོས་
མཛའ་རོགས་སྒྲིག་པའི་དུས་ཡུན་ཐུང་ངུ་ཙམ་གྱི་ནང་དུའང་བྱ་བ་གཞན་བསྒྲུབས་ཏེ་ར་
ཉིད་ཀྱི་སེམས་ཁམས་གཡེང་བར་བྱེད་དེ། འཚོ་བའི་རྒྱུན་བསྲིངས་པར་བྱེད་པའི་ལས་
ཀས་ཁོ་ཚོའི་ཡིད་དབང་བཀུག་ཡོད། ཁོ་ཚོ་ལུས་རྩལ་གྱི་བྱ་འགུལ་ལ་གཡེང་བར་བྱེད་
ནུས་ལ་སྒྱུ་རྩལ་ལའང་སྤྲོ་བ་འཕེལ་སྲིད། ནམ་རྒྱུན་ལྟར་ན་ཁོ་ཚོས་རང་ཉིད་ཀྱི་བྱ་འགུལ་
མི་འདྲ་བ་རྣམས་སོ་སོར་ཁོམ་སྐབས་མི་འདྲ་བ་རེ་བཀོད་སྒྲིག་བྱེད་ཅིང་། བྱ་འགུལ་རིགས་
གཅིག་སྤེལ་བའི་སྐབས་སུ་གཞན་རྣམས་གནས་སྐབས་སུ་རྦད་དེ་མཚམས་འཇོག་ངེས།
ཁོ་ཚོར་བློ་སེམས་རྩེ་གཅིག་གིས་སྐབས་ཐོག་དེའི་བྱ་འགུལ་མུ་མཐུད་དུ་སྤེལ་བའི་འཇོན་
ནུས་ལྡན། གལ་སྲིད་བྱ་འགུལ་རིགས་གཅིག་ལ་བྱ་འགུལ་གཞན་ཞིག་གིས་ཕོག་ཐུག་
བཏང་ཚེ་ཁོ་ཚོ་འཚིག་པ་ཆེན་པོ་ཟ་ངེས་ཡིན། ཕོ་མོའི་བརྩེ་དུང་གི་དྲ་རྒྱར་ཚུད་པ་ཞིག་
ལ་མཚོན་ན་སྐྱེས་པ་དང་བུད་མེད་གཉིས་ལ་ཁྱད་པར་ཡོད་དེ། བུད་མེད་ཚོས་ཉིན་མཚན་
མེད་པར་བརྩེ་བའི་དགའ་མགུར་རོལ་ལ། སྐྱེས་པ་ཚོ་དེ་ལས་ལྡོག་སྟེ་དུས་ཚོད་ངེས་ཅན་
གྱི་ནང་དུ་ད་གཟོད་གོ་རིམ་ཡོད་པའི་སྒོ་ནས་བྱ་བ་དེར་འཇུག་པར་བྱེད།
འདོད་ཆགས་ཀྱིས་སི་ཐི་ལེ་ཁི་ལན་ཏིའི་ལུས་ནས་གོ་གནས་ཤིན་ཏུ་ཆུང་བ་ཞིག་
ལས་བཟུང་མེད་ལ་དེ་གཙོ་བོ་ཞིག་ཀྱང་མིན། དེ་བས་དེ་ནི་ཁོ་སྐྱུག་མེར་བའི་བྱ་བ་ཞིག་
རེད་ཅེས་བརྗོད་ན་འཚམ། ཁོའི་སེམས་ཀྱིས་འཚོལ་སྙེག་བྱེད་བཞིན་པ་ནི་བྱ་དངོས་
གཞན་ཞིག་ཡིན། ཁོ་ལ་བརྩེ་དུང་ཟབ་མོ་ཞིག་ཡོད་ཅིང་། སྐབས་རེར་སེམས་ཀྱི་འདོད་
པ་དེས་རང་ཉིད་དམ་དུ་བཅིངས་ཏེ་སྤྲོ་བ་འབུམ་གྱིས་མྱོས་པའི་ལས་ལ་མི་འཇུག་ཀ་མེད་
འབྱུང་། ཡིན་ནའང་། འདི་ཡིས་ཁོའི་ལྷིང་འཇགས་དང་རང་དབང་བཙན་གྱིས་འཕྲོགས་
པས་ཁོ་དེ་ལ་ཧ་ཅང་ཞེ་མེར་བཞིན་ཡོད། ཐ་ན་ཁོ་དགའ་མགུར་སྤྱོད་པའི་སྐབས་ཀྱི་མེད་
དུ་མི་རུང་བའི་མཛའ་བའི་གྲོགས་མོ་ལའང་སུན་སྣང་སྐྱེ་བཞིན་ཡོད། ཁོས་རང་སེམས་
ལ་ཡང་བསྐྱར་རང་དབང་བྱེད་ཐུབ་པ་བྱུང་རྗེས། ཁོ་ཐ་ན་རང་ཉིད་ཆགས་སེལ་དུ་བསྟེན་
པའི་བུད་མེད་དེར་ཡང་དངངས་འདར་བྱེད། དུས་དེར་ཁོའི་སེམས་པ་ནི་ཨ་སྔོན་དབྱིངས་
སུ་ལྡིང་སྐོར་རྒྱག་བཞིན་ཡོད་ལ། ཁོ་བུད་མེད་ལ་སྐྱུག་མེར་འབྱུང་ཞིང་ཞེ་ཡང་འཚེར་
བཞིན་ཡོད་དེ། སྐབས་དེའི་ཁོའི་སེམས་ཁམས་ནི་མེ་ཏོག་ཚོམ་བུའི་སྟེང་དུ་གར་དུ་རྩེན་
པའི་ཕྱེ་མ་ལེབ་ཀྱིས་རང་ཉིད་སྐྱུག་བྲོ་བའི་ཤུན་པ་དེ་རྣམ་པར་རྒྱལ་བའི་སྒོ་ནས་རྒྱང་རིང་
དུ་འདོར་བ་དང་མཚུངས། བདག་གིས་བསམ་ན་སྒྱུ་རྩལ་ནི་འདོད་ཆགས་ཀྱི་ཆ་ཞིག་ཕྱི་
རུ་མངོན་པ་དེ་ཡིན་པར་འདོད། ཡིད་ཀྱི་བརྟན་པ་འཕྲོགས་པའི་སྒེག་ལྡན་མའམ། དཀར་
གསལ་ཟླ་འོད་འོག་གི་ནཱ་པུའུ་ལེ་ཟིའི་མཚོ་འགྲམ་མམ། ཡང་ན་ཐེ་ཞང〕གི་རི་མོའི་
བརྩམས་ཆོས་གྲགས་ཅན《དུར་ཁུང》སོགས་ཀྱིས་སྐྱེ་བོ་རྣམས་ཀྱི་དང་བ་གཅིག་ཏུ་འདྲེན་
པ་བཞིན་ནོ། །ཡང་ན་སི་ཐི་ལེ་ཁི་ལན་ཏིས་དགའ་མགུར་སྤྱད་དེ་རང་ཉིད་ཀྱི་འདོད་པ་
ཚིམས་པར་བྱས་པ(འདི་ནི་མ་གཞི་ནས་རྒྱུན་ལྡན་ཞིག་ཡིན)དེ། ཁོས་སྒྱུ་རྩལ་གཉེར་ཏེ་རང་
ཉིད་ཀྱི་འདོད་པ་ཚིམས་པར་བྱས་པ་དང་བསྡུར་ན་དེ་ནི་རྩུབ་སྤྱོད་ཅིག་ཡིན་པར་སྙམ་
བཞིན་ཡོད་ངེས། བདག་གིས་གདུག་རྩུབ་དང་། བདག་འཛིན། རྩུབ་སྤྱོད། འདོད་སྲེད་
བཅས་ཀྱི་ཕུང་བོ་གཅིག་ཏུ་འདུས་པའི་མི་སྣ་ཞིག་ཞིབ་འབྲི་བྱེད་སྐབས། མི་སྣ་དེའི་ཐུགས་
དགོངས་མཁའ་ལྟར་ཡངས་པ་ཞིག་ཡིན་ཞེས་བྲིས་ན་རང་ཉིད་ཀྱང་ཡ་མཚར་བར་འགྱུར་
མོད། ཡིན་ནའང་དོན་དངོས་ནི་དེ་འདྲ་ཞིག་ཡིན་པར་འདོད།
སྒྱུ་རྩལ་པ་ཞིག་གི་ངོས་ནས་བལྟས་ན། ཁོའི་འཚོ་བ་ནི་སྒྱུ་རྩལ་པ་གཞན་སུ་ལས་ཀྱང་
ཤིན་ཏུ་དཀའ་ཚེགས་ཆེ། ཁོས་བསྒྲུབས་པའི་བྱ་བའང་སྒྱུ་རྩལ་པ་གཞན་སུ་ལས་ཀྱང་དཀའ་
སྡུག་ཆེ། སྐྱེ་བོ་མང་ཤོས་ཀྱི་སེམས་སུ། འཚོ་བ་སྔར་ལས་མཛེས་སྡུག་ལྡན་པ་ཞིག་ཏུ་སྐྲུན་
བྱེད་ཀྱི་དངོས་པོ་དེ་དག་ལ་སི་ཐི་ལེ་ཁི་ལན་ཏིས་ལྟ་ཙམ་ཡང་མི་བྱེད་སྙམ། དེ་ལས་གཞན་
ད་དུང་ཁོས་ནི་ཁེ་དང་གྲགས་པ་གཉིས་གང་ལའང་སྣང་དོགས་ཡེ་མི་བྱེད། ང་ཚོ་མི་མང་
ཤོས་ཀྱིས་བསླུ་བྲིད་སྣ་ཚོགས་བཟོད་པར་མི་ནུས་ལ། ནམ་ཡང་འཇིག་རྟེན་གྱི་ལུགས་སྲོལ་
ལ་རང་གི་སྤྱོད་ལམ་གྱི་སྒོ་བསྟུན་ཅི་ཐུབ་བྱེད་དགོས། ཁྱོད་ཀྱིས་སི་ཐི་ལེ་ཁི་ལན་ཏིས་བསླུ་
བྲིད་འདི་དག་བཟློག་པར་བྱེད་པའི་ཚུལ་ལ་བསྟོད་བསྔགས་བྱེད་དཀའ་སྟེ། དེ་ནི་ཁོ་ལ་
མཚོན་ན་བསླུ་བྲིད་འདིའི་རིགས་གཏན་ནས་ཡོད་མི་སྲིད། ཁོའི་སེམས་སུ་འགྲིག་མཐུན་
ཟེར་བ་དང་། བཟོད་བསྒོམ་ཞེས་པའི་ཐ་སྙད་འདི་དག་གཏན་ནས་ཡོད་མི་སྲིད། ཁོ་པ་ལི་རུ་
བསྡད་ཡོད་ཀྱང་། ཏི་པི་སི་བྱེ་ཐང་དུ་ཡོད་པའི་རི་ཁྲོད་པའི་འཚོ་བ་ལས་ཀྱང་ད་དུང་དབེན་
པར་ལུས་ཡོད། ཁོ་སྐྱེ་བོ་གཞན་ལ་རེ་བ་ཅི་ཡང་མེད། རེ་བ་ཉག་ཅིག་ཡོད་པ་ནི་གཞན་གྱིས་
ཁོ་ལ་སུན་པོ་མི་བཟོ་བ་དེ་ཡིན། ཁོས་བློ་སེམས་རྩེ་གཅིག་གིས་རང་ཉིད་ཀྱི་དམིགས་འབེན་
འཚོལ་སྙེག་བྱེད་ཀྱིན་ཡོད་དེ། དམིགས་ཡུལ་འགྲུབ་ཆེད་ཁོས་རང་ཉིད་ཀྱང་བློས་གཏོང་
བར་ཕོད། འདི་ནི་སྐྱེ་བོ་མང་པོ་ཞིག་གིས་ཀྱང་བསྒྲུབ་པར་ནུས་མོད། ཁོས་གཞན་པའང་
བློས་གཏོང་བར་བྱེད། ཁོ་ལ་འཕྲུལ་སྣང་གི་ཞིང་ཁམས་ཤིག་ཡོད།
སི་ཐི་ལེ་ཁི་ལན་ཏི་ནི་གཞན་གྱིས་དགའ་བསུ་མི་འཐོབ་པའི་སྐྱེ་བོ་ཞིག་རེད། དངོས་
དོན་ནི་དེ་ལྟར་ཡིན་མོད། ཡིན་ནའང་བདག་གིས་ཁོ་ནི་སྐྱེ་བོ་རླབས་ཆེན་ཞིག་ཡིན་པར་
འདོད་ཡོད།

ཞེ་བཞི་པ།

རི་མོ་མཁན་པོ་གཞན་དག་གི་རི་མོའི་སྒྱུ་རྩལ་གྱི་ཐད་ལ་ལྟ་ཚུལ་ཇི་འདྲ་ཡོད་མེད་
ནི་ཧ་ཅང་གལ་ཆེ་བ་ཞིག་རེད། བདག་གིས་སི་ཐི་ལེ་ཁི་ལན་ཏིས་སྔོན་གྱི་རླབས་ཆེ་བའི་
སྒྱུ་རྩལ་པ་དག་ལ་བཏོན་པའི་བསམ་འཆར་རྣམས་འདིར་བྲི་བར་བྱ། བདག་དོགས་པ་ནི་
བདག་གིས་འབྲི་རིན་ཡོད་པའི་སྐོར་དངོས་གནས་མང་པོ་མི་འདུག་སྙམ། སི་ཐི་ལེ་ཁི་ལན་
ཏི་ནི་སྨྲ་བ་ཉུང་བ་ཞིག་ཡིན། ཁོས་རང་ཉིད་ཀྱིས་བརྗོད་འདོད་པ་རྣམས་གནད་ལ་འཁེལ་
བའི་སྐད་ཆས་ཤར་ཤར་དུ་བརྗོད་དེ་ཉན་མཁན་རྣམས་ལ་བག་ཆགས་ཟབ་མོ་ཞིག་གཏན་
ནས་འཇོག་མི་ཐུབ། ཁོས་སྐད་ཆ་བྲོད་པོ་ཞིག་བཤད་མི་ཤེས། གལ་སྲིད་བདག་གིས་ཁོས་
བཤད་པའི་སྐད་ཆ་ཇི་མ་ཇི་བཞིན་དུ་ཟིན་བྲིས་སུ་འགོད་ཐུབ་པའི་དབང་དུ་བཏང་ན།
དེའི་ཁྲོད་དུ་ཁོའི་དགོད་བྲོ་བའི་ཚོར་བ་འགའ་རེ་མྱོང་ཐུབ་ཅིང་། དགོད་བྲོ་བའི་ཚོར་བ་
དེ་དག་ཀྱང་གཙོ་བོ་ཟུར་ཟ་དང་འཕྱ་སྨོད་ཀྱི་རིགས་སུ་གཏོགས། ཁོས་གཞན་གྱི་གཏམ་ལ་
རྒོལ་ལན་སློག་དུས་ཚིག་ཧ་ཅང་རྩུབ་ལ། སྐབས་རེར་ཡོད་ཚད་ཁ་རི་ཁ་ཐུག་ལ་བཤད་པས་
ཁྱོད་ལ་གད་མོ་འཆོར་དུ་འཇུག ཡིན་ནའང་སྐད་ཆ་འདི་དག་གིས་ཁྱོད་ལ་དགོད་བྲོ་བའི་
ཚོར་བ་སྟེར་དོན་ནི་ཁོས་སྐད་ཆ་མང་པོ་མི་བཤད་པའི་རྐྱེན་ཡིན། གལ་སྲིད་ཁོས་བཤད་
པའི་སྐད་ཆ་ཡོངས་རྫོགས་འདི་ལྟར་ཡིན་ན། མི་ཚོས་ཀྱང་དགོད་བྲོ་བའི་གཏམ་ཞིག་ཏུ་
འདོད་མི་སྲིད།
བདག་གིས་འདི་ལྟར་བརྗོད་འོས་ཏེ། མ་གཞིར་སི་ཐི་ལེ་ཁི་ལན་ཏི་ནི་རིག་པའི་ཀློང་
བརྡོལ་བ་ཞིག་མིན། ཁོ་ལ་རི་མོའི་ཐད་ནས་ཀྱང་གཞན་དང་མི་མཚུངས་པའི་ལྟ་ཚུལ་ཟུར་
བ་ཅི་ཡང་མེད། ཁོས་རི་མོའི་ཁྱད་ཆོས་ཁོ་དང་ཅུང་ཟད་འདྲ་བའི་རི་མོ་པའི་སྐོར་གླེང་
བཞིན་པ་བདག་གིས་གཏན་ནས་ཐོས་མ་མྱོང་སྟེ། དཔེར་ན་སྣེ་ཐང་དང་ཧྥན·ཀའོ་ལྟ་བུའོ། །
ཁོས་རི་མོ་པ་དེ་དག་གི་བརྩམས་ཆོས་མཐོང་ཡོད་མེད་བདག་ཐེ་ཚོམ་སྐྱེས། ཁོ་སྣང་འཆར་
རིང་ལུགས་ཀྱི་རི་མོ་པ་དག་ལ་དེ་འདྲའི་སྤྲོ་བ་མེད་ཀྱང་རི་མོ་པ་དེ་དག་གི་འབྲི་ཐབས་
ཀྱིས་ཁོ་ལ་བག་ཆགས་ངེས་ཅན་ཞིག་བཞག་ཡོད་པ་རེད། ཡིན་ནའང་། བདག་གིས་ཚོད་
དཔག་བྱས་པ་ལྟར་ན། ཁོའི་སེམས་སུ་རི་མོ་པ་དེ་དག་གི་རི་མོའི་ཐད་ཀྱི་ལྟ་སྟངས་ནི་ཆེས་
སྤྱིར་བཏང་ཞིག་རེད་སྙམ་གྱིན་འདུག ཐེངས་ཤིག་ལ། ཧྲི་ཐི་ལུའེ་ཧྥུས་མའོ་ནའེ་ཡི་ཁྱད་དུ
འཕགས་པའི་སྒྱུ་རྩལ་ལ་ཞིབ་ཏུ་དཔྱད་བརྗོད་གནང་བའི་སྐབས་སུ། སི་ཐི་ལེ་ཁི་ལན་ཏིས་
གློ་བུར་དུ་ཁོའི་ཚིག་མཚམས་བཅད་དེ “ང་ཝུན་ཐིར་ཧར་ཐི"〕ལ་དགའ” ཟེར། ཁོས་
སྐད་ཆ་དེ་བཤད་དོན་ནི་བསམ་གཟས་ཏེ་ཧྲི་ཐི་ལུའེ་ཧྥུ་ལ་ཁོང་ཁྲོ་བསླངས་པ་ཡིན་པ་གོར་
མ་ཆག གལ་སྲིད་ཁོ་ལ་དངོས་གནས་བསམ་ཚུལ་དེ་འདྲ་ཡོད་ཚེ་ཁོས་རྒྱལ་ཁ་བླངས་
པ་རེད།
བདག་གིས་ཁོས་རི་མོ་པ་རྒན་གྲས་དག་ལ་ཁུངས་མེད་གཏམ་འཆལ་གྱི་དཔྱད་བརྗོད་
སྤེལ་བ་དེ་འབྲི་མ་ཐུབ་པ་ནི་ཡིད་ཕངས་པ་ཞིག་རེད། ཁོའི་གཤིས་ཀ་དེ་འདྲའི་མཚར་པོ་
ཞིག་ཡིན་ཕྱིན་ཁོས་རི་མོའི་ལེགས་ཉེས་གླེང་སྐབས་ཀྱང་དཔྱད་གཏམ་མཚར་པོ་རེ་སྤེལ་
སྲིད་པས། སྐབས་དེར་བདག་གིས་བྲིས་པའི་སྣང་བརྙན་ནི་སྔར་བས་ཀྱང་མཛེས་ངེས་ཡིན།
བདག་ལ་མཚོན་ན། ཁོས་སྔོན་བྱོན་རི་མོ་པ་དེ་དག་ལ་ཁུངས་ལུང་མེད་པའི་གཞུང་ལུགས་
རེ་བརྗོད་རྒྱུ་དེ་ཤིན་ཏུ་མཁོ་ཆེ་མོད། ཡིན་ནའང་། དྲང་བོར་བཤད་ན་ཁོས་ཀྱང་སྐྱེ་བོ་ཕལ་
བ་རྣམས་དང་འདྲ་བར་རི་མོ་པ་དེ་དག་ལ་བསྟོད་བསྔགས་ཡང་ཡང་བྱེད་ཀྱིན་ཡོད། དེ་
བས་བདག་སེམས་གཏིང་ནས་ཁོ་ལ་ཡིད་ཐང་ཆད་སོང་། ཁོས་ཨེར-ཀི་ལེ་ཁི་སུ་ཡིན་རྩ་བ་
ནས་རྟོགས་མེད། ཁོས་ཝེ་ལ་སི་ཁེ་ཚི་ལ་གོང་བཀུར་ཆེན་པོ་བྱེད། དེ་བཞིན་སེམས་གཏིང་
ནས་སུན་སྣང་ཞིག་ཀྱང་སྐྱེ་བཞིན་ཡོད། ཁོ་ཤར་ཏན་ལ་དགའ་པོ་ཡོད། ལུན་པའོ་ལང་གིས་
ཁོའི་ཡིད་དབང་བཀུག་ཡོད། ཁོས་བདག་ལ་ལུན་པའོ་ལང་གི་རི་མོས་ཁོ་ལ་བག་ཆགས་
བཞག་ཚུལ་ལབ་པའི་སྐབས་སུ་སྐད་ཆ་ཤིན་ཏུ་རྩིང་བས་བདག་གིས་སྐད་ཆ་དེ་དག་
འདིར་ཇི་བཞིན་འདྲེན་ཐབས་མ་བྱུང་། བསམ་ཡུལ་ལས་འདས་པ་ཞིག་ལ་ཁོ་ཆེས་དགའ་
བའི་རི་མོ་པ་ནི་པུའུ་ལུའུ་ཀེར་རྒན་པ“རེད། སྐབས་དེར་བདག་པུའུ་ལུའུ་ཀེར་རྒན་པ་ལ་
དེ་འདྲའི་ཆ་རྒྱུས་མེད་ཅིང་སི་ཐི་ལེ་ཁི་ལན་ཏི་ལའང་དེ་གསལ་བོར་བརྗོད་པའི་ཁ་ལྕེ་ཡང་
མེད། དེའི་ཕྱིར་ཁོས་པུའུ་ལུའུ་ཀེར་ལ་དཔྱད་བརྗོད་བྱས་པ་དེ་དོན་དངོས་སུ་གོ་རྒྱུ་ཅི་ཡང་
མེད་པའི་ཚིག་སྐམ་ཙམ་རེད།
“ཁོའི་རི་མོ་ཡག་པོ་འདུག” སི་ཐི་ལེ་ཁི་ལན་ཏི་ན་རེ། “ཁོས་རི་མོ་འབྲི་བ་ནི་
མནར་གཅོད་ཀྱི་བྱ་བ་ཞིག་ཡིན་པ་ཤེས་ཡོད” ཟེར།
ཕྱིས་སུ་བདག་གིས་ཝེ་དབྱི་ནཱ་རུ་ཕེ་ཐུར•པུའུ་ལུའུ་ཀེར་གྱི་རི་མོ་འགའ་མཐོང་རྗེས།
ད་གཟོད་བདག་གིས་སི་ཐི་ལེ་ཁི་ལན་ཏིས་རི་མོ་པ་འདི་ལ་ཅིའི་ཕྱིར་དོ་སྣང་བྱས་པ་རྟོགས་
སོང་། འདི་ནི་འཇིག་རྟེན་ལ་རང་ཉིད་ཀྱི་ཐུན་མོང་མ་ཡིན་པའི་འཕྲུལ་སྣང་གིས་ཁེངས་
པའི་རི་མོ་པ་གཞན་ཞིག་རེད། སྐབས་དེར་བདག་གིས་ཟིན་བྲིས་མང་པོ་ཞིག་བཏབ་ཡོད་
ཅིང་། མ་འོངས་པར་པུའུ་ལུའུ་ཀེར་ལགས་དང་འབྲེལ་བའི་དཔེ་དེབ་ཅིག་རྩོམ་སྙམ་ཡོད།
ཡིན་ནའང་། སྟབས་ཉེས་པ་ཞིག་ལ་ཟིན་བྲིས་དེ་དག་རྗེས་སུ་བོར་བརླག་ཐེབས་པས་
སེམས་ཀྱི་དྲན་ཡུལ་ཙམ་དུ་གྱུར། པུའུ་ལུའུ་ཀེར་ལགས་ཀྱི་མིག་ལམ་དུ་སྐྱེ་བོ་རྣམས་ཀྱི་
སྣང་བརྙན་ནི་ཡ་མ་གཟུགས་སུ་མཐོང་ལ། ཁོ་སྐྱེ་བོ་ཚོགས་ཀྱི་ཡ་མ་གཟུགས་དེའི་ཚུགས་
ཀར་ཞེ་ནས་སྡང་བཞིན་ཡོད། འཚོ་བ་ནི་མ་གཞི་ནས་རྙོག་དྲ་ཆེ་ཞིང་། དགོད་བྲོ་ལ་སྐྱུག་
ཀྱང་བྲོ་བའི་དོན་དག་མང་པོ་འདྲེས་ཡོད་པས། དེས་སྐྱེ་བོ་རྣམས་ལ་བཞད་གད་ཀྱི་རྒྱུ་
འབའ་ཞིག་སྒྲུབ་བཞིན་ཡོད། ཡིན་ནའང་། ཁོ་དགོད་པའི་སྐབས་སུ་བཟོད་པར་དཀའ་བའི་
སྡུག་བསྔལ་གྱིས་ཁེངས་འདུག པུའུ་ལུའུ་ཀེར་ལགས་ཀྱིས་བདག་ལ་བཞག་པའི་བག་
ཆགས་ནི། ཁོས་བྱེད་ཐབས་ཤིག་སྤྱད་དེ་ཧུར་བརྩོན་གྱིས་མཚོན་ཐབས་གཞན་ཞིག་དང་
འཚམ་པའི་བྱེད་ཐབས་ཀྱིས་བརྩེ་དུང་དེ་མཚོན་པར་འདོད་ཡོད། སི་ཐི་ལེ་ཁི་ལན་ཏིས་ཁོ་
ལ་གདུང་སེམས་སྐྱེས་དོན་ཡང་མག་མོག་གི་རྣམ་པ་དེའི་ཁྲོད་ནས་དེ་ལྟར་རྟོགས་པ་ཡིན་
ཡང་སྲིད། དེ་ལྟ་མིན་ན་ཁོ་རང་གཉིས་ཀས་ཀྱང་ཧུར་བརྩོན་གྱིས་རི་མོའི་ལམ་ནས་རྩོམ་
རིག་གིས་མཚོན་འོས་པ་ཞིག་མཚོན་པའི་སེམས་འདུན་ཡོད་པ་ཡིན་ཡང་སྲིད།
སྐབས་དེར་སི་ཐི་ལེ་ཁི་ལན་ཏི་ཕལ་ཆེར་དགུང་ལོ་ཞེ་བདུན་ལ་སླེབས་འདུག

ཞེ་ལྔ་པ།

བདག་གིས་གོང་ནས་ཀྱང་གླེང་ཟིན། གལ་སྲིད་ཐོལ་བྱུང་གི་གོ་སྐབས་དེ་དང་འཕྲད་
དེ་ཐཱ་ཞེ་ཐེ་ལ་སླེབས་མེད་ཚེ་བདག་གིས་དཔེ་ཆ་འདིའང་འབྲི་མི་སྲིད་པ་ཐག་གིས་ཆོད།
ཁྲ་ལེ་ཟི•སི་ཐི་ལེ་ཁི་ལན་ཏིས་ལོ་མང་པོར་འཁྱམ་པའི་འཚོ་བ་རོལ་ཏེ་མཇུག་མཐར་ཐཱ་
ཞེ་ཐེ་ལ་སླེབས། གནས་དེ་ནས་ཁོས་ད་གཟོད་རི་མོའི་ལོ་རྒྱུས་སྟེང་དུ་སྙན་པའི་གྲགས་པ་
འབར་བའི་རི་མོའི་བརྩམས་ཆོས་གསར་རྩོམ་བྱས་པ་རེད། བདག་གི་སེམས་སུ་སྒྱུ་རྩལ་
པ་སུ་ཞིག་གིས་ཀྱང་ཁོའི་སེམས་སུ་ཉིན་མཚན་དུས་དྲུག་ལ་བརྗེད་མེད་དུ་བཟུང་བའི་
དམིགས་ཡུལ་དེ་མངོན་འགྱུར་བྱེད་ཐབས་མེད་སྙམ། སི་ཐི་ལེ་ཁི་ལན་ཏིས་རི་མོའི་ཐབས་
རྩལ་ཁོང་དུ་ཆུད་ཕྱིར་ཉིན་མཚན་དབྱེར་མེད་དུ་དཀའ་སྤྱད་སྡུག་རུས་ཀྱིས་དུས་འདའ་
བར་བྱས་མོད། རི་མོ་པ་གཞན་དག་དང་བསྡུར་ན། ཁོས་རང་ཉིད་ཀྱི་སྟོང་བསམ་ཁྲོད་ཀྱི་
ལྗོངས་རིས་མཚོན་པར་བྱེད་པའི་ནུས་པ་ཧ་ཅང་ཞན་པར་ངེས། ཡིན་ནའང་། ཐཱ་ཞེ་ཐེ་ལ་
སླེབས་རྗེས། སི་ཐི་ལེ་ཁི་ལན་ཏིས་ད་གཟོད་རང་ལ་ཕན་པའི་གནས་མལ་ཞིག་རྙེད་བྱུང་།
གནས་འདི་རུ། ཁོས་ཁོར་ཡུག་ཀུན་ཏུ་རང་ཉིད་ཀྱི་སེམས་ཀྱི་ཚོར་ཤེས་ལ་མེ་ཏོག་རྣམ་པར་
བཞད་ཐུབ་པའི་མཐུན་རྐྱེན་མང་པོ་ཞིག་མཐོང་བྱུང་། ཁོའི་ཚེ་མཇུག་གི་རི་མོ་དག་གིས་མ་
མཐར་ཡང་ཁོས་མི་ཚེ་གང་བོར་ཅི་ཞིག་འཚོལ་སྙེག་བྱས་པ་ང་ཚོར་ཤེས་སུ་བཅུག་ལ། ང་
ཚོའི་སེམས་ཁམས་ནི་ཞིང་ཁམས་གསར་བ་ཞིག་དང་ཞིང་ཁམས་ཁྱད་མཚར་ཅན་ཞིག་ཏུ་
འཁྲིད་སོང་། དེ་ནི་སི་ཐི་ལེ་ཁི་ལན་ཏིའི་རྣམ་ཤེས་ཁོའི་ལུས་རྟེན་དང་འཕྲལ་ཏེ་གང་སར་
འཕྱན་ཞིང་དབང་རྟེན་གཞན་ཞིག་འཚོལ་བའི་གོ་རིམ་ཁྲོད་དུ། མཇུག་མཐར་རྒྱང་རིང་གི་
ཡུལ་གྲུ་ཞིག་ནས་དབང་རྟེན་ཞིག་ལ་ཞུགས་པ་དང་མཚུངས། དེ་ཉིད་ཐ་སྙད་རྙིང་བ་ཞིག་
གིས་མཚོན་པར་བྱེད་ན། ཁོས་དེ་རུ་རང་ཉིད་ལ་འཚམ་པའི་གནས་མལ་ཞིག་རྙེད་ཅེས
བརྗོད་ཆོག
བདག་རྒྱང་ཐག་རིང་བའི་གླིང་ཕྲན་དེའི་སྟེང་དུ་གོམ་ཁ་བསྒྱུར་བ་ནས་བཟུང་སི་
ཐི་ལེ་ཁི་ལན་ཏི་སླར་ཡང་ཡིད་ལ་དྲན་ན་འོས། འདི་ནི་ཆེས་རྒྱུན་ལྡན་གྱི་བྱ་བ་ཞིག་རེད།
ཡིན་ནའང་། དོན་དངོས་ནི་བདག་གི་ལས་ཀ་འདི་དག་གིས་བདག་གི་སེམས་ཁམས་
ཡོངས་སུ་བདག་གིར་བཟུང་ཡོད་པས། དོན་དག་འདི་དང་འབྲེལ་བ་མེད་པ་རྣམས་ལ་ཁ་
ཡ་བྱེད་ཁོམ་ཡང་མི་འདུག ཐཱ་ཞེ་ཐེ་ནས་ཉིན་འགར་བསྡད་རྗེས། བདག་གིས་ད་གཟོད་ས་
ཆ་འདི་དང་སི་ཐི་ལེ་ཁི་ལན་ཏིའི་བར་གྱི་འབྲེལ་བ་སེམས་སུ་འཁོར་བྱུང་། བདག་ཁོ་དང་
ཁ་གྱེས་ཏེ་ལོ་ངོ་བཅོ་ལྔ་འགྱངས་ཟིན་ལ་ཁོ་རང་སྐུ་གཤེགས་ཏེའང་ལོ་དགུ་ལྷག་འདས་
ཟིན། ད་ལྟ་བདག་གིས་སྐབས་དེའི་གནས་ཚུལ་ལ་ཕྱིར་འདང་ཞིག་བརྒྱབ་ན། བདག་ཐཱ་
ཞེ་ཐེ་ལ་འབྱོར་རྗེས་ལག་སྣེའི་ལས་ཀ་རྣམས་ཇི་འདྲའི་གལ་ཆེ་ནའང་། བདག་གིས་ལས་
ཀ་དེ་དག་དེ་མ་ཐག་རྒྱབ་ཏུ་བསྐྱུར་ན་འོས་མོད། ཡིན་ནའང་། དོན་དངོས་ནི་དེ་ལྟ་བུ་ཞིག་
མིན་ཏེ། ཐ་ན་གཟའ་འཁོར་གཅིག་གི་རྗེས་སུའང་བདག་ད་དུང་རྙོག་འཛིང་གི་ལས་ཀ་དེ་
དག་ལས་ཕྱིར་འབུད་མ་ཐུབ། ས་དེར་འབྱོར་བའི་ཉིན་དང་པོའི་ཞོགས་པར་བདག་སྔ་མོ་
ནས་གཉིད་ལས་སད་བྱུང་བས། མགྲོན་ཁང་གི་རབ་གསལ་གྱི་སྟེང་དུ་སོང་སྟེ་བལྟས་ཙ་ན་
ཕྱོགས་བཞི་ཐམས་ཅད་འཇམ་ཅག་གེར་ཡོད། བདག་གིས་མེ་ཁང་ལ་སྐོར་བ་ཞིག་བརྒྱབ།
མེ་ཁང་གི་སྒོ་ལ་ད་དུང་ཟྭ་ཞིག་བརྒྱབ་འདུག སྒོའི་ཕྱི་རོལ་གྱི་རྐུབ་སྟེགས་རིང་བ་ཞིག་
གི་སྟེང་དུ་མི་ཞིག་གཉིད་སྐྱིད་པོ་ཞིག་ལ་རོལ་འདུག དེ་ནི་ས་གནས་འདིའི་མི་ཡིན་ལ་
མགྲོན་ཁང་གི་ཞབས་ཞུ་པ་ཞིག་རེད། ཕར་བལྟས་ཚོད་ཀྱིས་རེ་ཞིག་ལ་ཞོགས་ཟས་བཟའ་
མི་ཐུབ་པ་འདྲ་བས། བདག་མཚོ་འགྲམ་གྱི་སྲང་ལམ་དུ་འཆམ་འཆམ་ལ་སོང་། གནས་
འདིར་བྱེས་སྡོད་བྱས་པའི་ཀྲུང་གོ་པ་རྣམས་ཁོ་ཚོས་གཉེར་གྱིན་པའི་ཚོང་ཁང་ལ་སོགས་པའི་
རེ་ནང་དུ་ལས་ལ་བྲེལ་བཞིན་འདུག ནམ་མཁའི་དབྱིངས་སུ་སྔར་བཞིན་སྐྱ་རེངས་
སྐབས་ཀྱི་ཐལ་སྐྱའི་མདོག་ཅིག་མངོན་འདུག་ལ་མཚོ་ངོས་སུ་ཡོད་ཚད་ལྷིང་འཇགས་
སེ་ཡོད། དབྱིན་ལེ་བཅུའི་ཕ་རོལ་ཏུ་མའོ་ལེ་ཨ་གླིང་ཕྲན་མཚོ་ངོས་སུ་ཀྲོང་ངེར་འགྱིངས་
འདུག དེ་ནི་ལྷ་ཡི་བུམ་པའི་དབྱིབས་སུ་རྔམ་བརྗིད་ལྡན་པའི་བཙན་རྫོང་ཞིག་དང་འདྲ་
བར་གནས་ཤིང་དེ་རུ་རང་ཉིད་ཀྱི་གསང་བ་ཡོད་ཚད་ཡོངས་སུ་སྦས་ཡོད་པ་དང་མཚུངས།
བདག་ནི་རང་ཉིད་ཀྱི་མིག་ཟུང་ལའང་ཡིད་མི་ཆེས། ཝེ་ལིན་ཏུན་དང་ཁ་གྱེས་པ་
ནས་བཟུང་འཚོ་བ་ནི་ཧ་ཅང་ཁྱད་མཚར་པོ་ཞིག་ཏུ་གྱུར། ཝེ་ལིན་ཏུན་གྲ་དག་ཅིང་གོ་
རིམ་ལྡན་ལ་དབྱིན་ཇིའི་ཁྱད་ཆོས་ཀྱིས་ཕྱུག་ཡོད། དེ་ཡིས་དབྱིན་ཇིའི་ལྷོ་སྣེ་ཡི་མཚོ་
འགྲམ་གྱི་གྲོང་ཁྱེར་ཞིག་ཡིད་ལ་དྲན་དུ་འཇུག དེའི་རྗེས་སུ་བདག་མཚོ་ཐོག་ཏུ་ཉིན་
གསུམ་ལ་འགྲུལ་བཞུད་བྱས། ཉིན་དེ་དག་གི་རིང་ལ་རྦ་རླབས་ཆལ་ཆིལ་དུ་དགུང་ལ་
འཕྱུར་ཞིང་སྤྲིན་ནག་ལང་ལོང་དུ་འཁྲིགས། ཉིན་གསུམ་གྱི་རྗེས་སུ་རླུང་ལྡང་མཚམས་
བཞག་ཅིང་རྒྱ་མཚོ་འཇམ་ཅག་གེར་གྱུར་པ་དང་། མཚོ་ངོས་སུ་མཐོན་མཐིང་གི་ཁ་དོག་
གིས་ཡོངས་སུ་བརྒྱན་འདུག ཞི་བདེ་རྒྱ་མཚོ་ཆེན་པོ་ནི་རྒྱ་མཚོ་གཞན་དག་ལས་ཀྱང་
ཡངས་ཤིང་མུ་མཐའ་མི་མངོན་པ་ཞིག་རེད། མཚོ་ངོས་ལས་ཆེས་སྤྱིར་བཏང་གི་འགྲུལ་
བཞུད་ཅིག་བྱེད་པའི་དབང་དུ་བཏང་ནའང་ཉེན་ཁ་མང་པོ་ཞིག་བརྒྱུད་དགོས། ཁྱོད་ཀྱིས་
འབྱིན་རྔུབ་བྱེད་བཞིན་པའི་མཁའ་དབུགས་ནི་ལུས་ཁམས་གསོ་བྱེད་ཀྱི་རྒུན་ཆང་མངར་
མོ་ཞིག་དང་འདྲ་བར་ཁྱོད་ཀྱི་རྣམ་རིག་ཡོངས་སུ་རྒྱས་པར་བྱེད་པ་དང་། ཁྱོད་རང་དེ་སྔ་
བསམ་པའི་ཡུལ་ལ་མ་དྲན་པའི་བྱ་བར་འཇུག་པར་སྟ་གོན་བྱེད། ཡིན་ནའང་། ཁྱོད་ཀྱིས་
རང་ཉིད་ཐཱ་ཞེ་ཐེ་ལ་འབྱོར་བ་ན་སེར་པོ་གསེར་གྱི་རྒྱལ་ཁམས་ཤིག་ལ་སླེབས་པ་མག་མོག་
ཙམ་ཤེས་པ་ལས་གཞན། དེས་ཁྱོད་ལ་གསང་བ་གཞན་གྱི་རྒྱ་ཡོངས་སུ་སྡོམ་ངེས་ཡིན། ཐཱ་
ཞེ་ཐེ་དང་ལྕམ་སྲིང་གི་ཚུལ་དུ་གནས་པའི་མའོ་ལེ་ཨ་གླིང་ཕྲན་ཁྱོད་ཀྱི་མཐོང་ལམ་དུ་
བརྒྱུད་པ་ན། དེ་ནི་ཤིན་ཏུ་མཐོ་ཞིང་བརྗིད་ཉམས་ལྡན་པ་ཞིག་ཡིན་ལ། རྒྱ་མཚོའི་ཀློང་
ལས་གློ་བུར་དུ་ངོ་མཚར་དང་བཅས་ཏེ་ཡར་འཕགས་ཤིང་རྫུ་འཕྲུལ་གྱི་ཐབས་ལ་བརྟེན་ཏེ་
ཐོན་པའི་སྟོང་བའི་རང་བཞིན་གྱི་དར་གོས་ཡུག་གཅིག་དང་ཡོངས་སུ་མཚུངས། མའོ་ལེ་
ཨ་གླིང་ཕྲན་ནི་མཐོ་ཞིང་གཟར་ལ་དེ་ནི་མཱིན་ཐི་སེ་ལ་ཐི་གླིང་ཕྲནཞི་བདེ་རྒྱ་མཚོ་ཆེན་
པོའི་ཀློང་དུ་གནས་སྤར་བ་དང་ཀུན་ནས་མཚུངས། མིག་མདུན་གྱི་ཡུལ་ལྗོངས་འདི་དག་
མཐོང་བ་ན། ཁྱོད་ལ་པོ་ལི་ཉི་ཞི་ཡ་ཡི་དཔའ་རྟུལ་རྣམས་ཀྱིས་གནས་དེ་རུ་ཁྱད་མཚར་གྱི་
ཆོས་ལུགས་བྱེད་སྒོ་སྤེལ་ཞིང་། འཇིག་རྟེན་སྐྱེ་བོ་ཕལ་བ་རྣམས་ཀྱིས་གསང་བ་དེ་ཤེས་
དོགས་ཏེ་འགོག་སྲུང་བྱེད་པའི་འཕྲུལ་སྣང་འབྱུང་། བར་ཐག་རིམ་གྱིས་ཇེ་ཉེར་གྱུར་པ་
ན། མཛེས་ཤིང་ལྟ་ན་སྡུག་པའི་རི་བོ་བང་རིམ་དུ་ཆགས་པའི་རྣམ་པ་སྔར་བས་ཀྱང་མངོན་
སུམ་དུ་སྣང་བས། མའོ་ལེ་ཨ་གླིང་ཕྲན་གྱི་མཛེས་སྡུག་དེ་ཡོངས་སུ་མངོན་འོངས། ཡིན་
ནའང་། ཁྱོད་ཀྱི་གྲུ་གཟིངས་གླིང་ཕྲན་གྱི་འགྲམ་ངོགས་བརྒྱུད་དེ་འགྲོ་སྐབས། ཁྱོད་ཀྱིས་
དེས་སྒོ་མོ་ཡོད་ཚད་བརྒྱབ་སྟེ་རང་ཉིད་སྐྱེ་བོ་རྣམས་ཀྱིས་ཉེ་སར་བཅར་ཐབས་བྲལ་བའི་
ཕ་བོང་འཇིགས་སུ་རུང་བའི་གཟུགས་སུ་གྲུབ་ནས། སྐྱེ་བོ་སུ་དང་སུ་ཞིག་ཡིན་ཡང་དབེན་
ཞིང་གསང་བའི་གནས་དེར་བགྲོད་དཀའ་བ་རྟོགས་པར་འགྱུར། གྲུ་གཟིངས་ཉེ་འགྲམ་དུ་
བཅར་ཏེ་བྱུ་རུའི་བྲག་རྡོའི་འགྲམ་དུ་འཛུལ་སྒོ་ཞིག་འཚོལ་སྙམ་དུས། དེ་ནི་གློ་བུར་དུ་སྐྱེ་
བོ་རྣམས་ཀྱི་མཐོང་ལམ་ནས་ཡལ་བར་འགྱུར་ལ་ཁྱོད་ཀྱི་མིག་ལམ་དུ་མངོན་འོངས་པ་
ནི་མཐིང་མདོག་གི་ཞི་བདེ་རྒྱ་མཚོ་ཆེན་པོ་ཡིན་པས་དེ་ལ་སྐྱེ་བོ་སུ་ཡང་མཚར་སྣང་སྐྱེ་
དགོས་དོན་མི་འདུག
ཐཱ་ཞེ་ཐེ་ནི་ཡུལ་ལྗོངས་གཞན་ཞིག་གི་རྣམ་པ་ཡིན་ཏེ། དེ་ནི་མཚོ་ངོས་ལས་གྱེན་དུ་
འཕགས་ཤིང་ལྗང་ལྡེམ་མེར་མཆིས་པའི་གླིང་ཕྲན་ཞིག་རེད། གཉེར་རིས་ལྗང་ནག་མང་པོ་
ཞིག་ཡོད་པ་དེ་དག་ནི་ལྷིང་འཇགས་ཀྱི་གྲོག་རོང་རེ་རེ་ཡིན་པ་ཁྱོད་ཀྱིས་ཚོད་དཔག་བྱེད་
ཐུབ། དབེན་ཞིང་འཇགས་པའི་གྲོག་རོང་འདི་དག་ལ་གསང་བའི་རྣམ་པ་ཞིག་གིས་ཁེངས་
ཡོད་ཅིང་། དེའི་གཏིང་རིམ་དུ་སྐྱོ་སྣང་གིས་ཁེངས་པའི་ཆུ་ཕྲན་ནི་ལྷུང་ལྷུང་ངང་བཞུར་
གྱིན་ཡོད། ཁྱོད་ཀྱིས་ལྗང་ལྡེམ་མེར་ཡོད་པའི་ས་ཆ་འདི་དག་གིས་བསྐལ་པ་ཡ་ཐོག་ནས་
བཟུང་གནའ་བོའི་འཚོ་བ་རོལ་སྟངས་མ་ཉམས་པར་ད་ལྟའི་བར་དུ་རྒྱུན་བསྐྱངས་པ་ཡིན་
པར་སྙམ་ངེས་ཡིན། ཐཱ་ཞེ་ཐེ་རུའང་སྐྱོ་སྣང་དང་འཇིགས་སྣང་གིས་ཁེངས་པའི་རྣམ་པ་རེ་
གཉིས་ཡོད་སྲིད་མོད། ཡིན་ནའང་བག་ཆགས་དེ་དག་ཁྱོད་ཀྱི་སེམས་སུ་ཡུན་རིང་དུ་ཉར་
མི་ཐུབ་པར་མ་ཟད། དེ་དག་གིས་ཁྱོད་ལ་མིག་སྔའི་འཚོ་བ་ལ་དགའ་སྣང་གིས་ཕྱུག་པའི་
ཚོར་བ་འབྱུང་དུ་འཇུག དེ་ནི་དགའ་སྤྲོ་ཚད་མེད་སྐྱེ་བཞིན་པའི་སྐྱེ་བོ་སྐོར་ཞིག་གིས་
བཞད་གད་མཁན་ཞིག་གིས་བཞད་གད་སློང་བར་ཉན་ཏེ། གད་མོ་ཆེན་པོ་དགོད་བཞིན་
པའི་སྐབས་སུ་བཞད་གད་མཁན་གྱི་མིག་ཟུང་ལས་སྐྱོ་སྣང་གི་མདངས་ཤིག་མཐོང་ཐུབ་པ་
ལྟ་བུ་སྟེ། བཞད་གད་མཁན་གྱི་ཁ་ལ་འཛུམ་ཞིག་མངོན་ཡང་ཁོའི་བཞད་གཏམ་སྔར་བས་
ཀྱང་དགོད་བྲོ་པོ་ཞིག་ཏུ་འགྱུར། དེ་ནི་ཁོས་གཞན་ལ་བཞད་གད་སློང་སྐབས་རང་ཉིད་ལ་
བཟོད་པར་དཀའ་བའི་ཁེར་རྐྱང་གི་སྡུག་བསྔལ་ཞིག་གིས་གཟིར་བའི་རྐྱེན་རེད། ཐཱ་ཞེ་ཐེ་
ཡིས་འཛུམ་ཞིག་བསྟན་བྱུང་། དེས་ཕྱོགས་གཅིག་ནས་འཛུམ་སྟོན་པ་དང་ཕྱོགས་གཅིག་
ནས་ཁྱོད་ལ་བརྩེ་དུང་ཚད་མེད་ཅིག་སྟོན་བཞིན་ཡོད། དེ་ནི་བུད་མེད་མཛེས་མ་ཞིག་དང་
འདྲ་བར་ཞི་དུལ་གྱི་སྤྱོད་པ་དང་འཆར་ཡན་གྱི་རྣམ་པ་ཟུང་གིས་ཁྱོད་ལ་མོའི་མཛེས་པའི་
ཞལ་རས་དང་ཡིད་འཕྲོག་པའི་མཛངས་ཉམས་ངོམ་གྱིན་ཡོད། ལྷག་པར་དུ་གྲུ་གཟིངས་ཕཱ་
ཕི་ཐི་རབ་ཁ་བརྒྱུད་དུས་ཁྱོད་ཀྱི་ཡིད་སེམས་ར་བཟི་བར་འགྱུར་ངེས་ཡིན། རབ་ཁར་སྡོད་
པའི་དར་ཤིང་གཉིས་ཅན་གྱི་གཡོར་གྲུ་རེ་རེ་ནི་དེ་འདྲའི་གྲལ་འགྲིག་ཅིང་དག་གཙང་
ཡིན་པ་དང་། མཚོ་ཁུག་གིས་བསྐོར་ཡོད་པའི་གྲོང་ཁྱེར་ཆུང་ཆུང་དེ་ནི་དཀར་ཞིང་གཙང་
ལ་ཞི་ཞིང་དུལ་བར་གནས། ཡིན་ནའང་། ཧྥ་རན་སིའི་མེ་ལྕེའི་དབྱིབས་ཅན་གྱི་བཟོ་
བཀོད་དེ་ནི་སྔོ་བསངས་ཀྱི་ནམ་མཁའི་དབྱིངས་སུ་དམར་པོ་མེ་ལྟར་འབར་ཏེ་མིག་གི་འོད་
མདངས་འཕྲོགས་པར་བྱེད་ཅིང་། བརྩེ་དུང་གི་འབོད་སྐད་སྒྲོག་བཞིན་ནུས་ཤུགས་ཡོད་
དགུ་བཏོན་ཏེ་རང་ཉིད་ཀྱི་འོད་འཚེར་བའི་ཚོན་མདངས་ངོམ་པ་དང་མཚུངས། དེ་དག་ནི་
ཆགས་པ་སྟེར་བའི་ཤ་ཁྲག་གདོས་བཅས་ཀྱི་ཕུང་པོ་དང་འདྲ། ངོ་ཚའི་གོས་དང་ཀུན་ནས་
བྲལ་བས་ཁྱོད་རང་ཁ་གདངས་ཤིང་མིག་ཅེར་བར་བྱེད། གྲུ་གཟིངས་རབ་ཁར་འབྱོར་བ་ན།
མཚོ་འགྲམ་དུ་འཚང་ཁ་རྒྱག་བཞིན་པའི་སྐྱེ་བོའི་ཚོགས་རྣམས་དགའ་སྤྲོ་ཚད་མེད་སྐྱེ་
བཞིན་ཡོད་ལ་ཡ་རབས་གུས་ཞབས་དང་ལྡན། ཁོ་ཚོས་ལག་པ་དགུང་ནས་གཡུག་བཞིན་
དགོད་སྒྲས་ཁེངས། གྲུ་གཟིངས་ཀྱི་སྟེང་ནས་བལྟས་ཚེ་དེ་ནི་གདོང་བ་སེར་པོའི་རྒྱ་མཚོ་
ཞིག་འཕྱུར་བ་དང་འདྲ། ཁྱོད་ལ་ཚ་གདུག་རྒྱས་པའི་ཉི་འོད་འོག་ཏུ་མིག་ལ་འཚེར་བཞིན་
པའི་ཚོན་མདངས་ཤིག་གཡོ་འགུལ་བྱེད་བཞིན་པའི་སྣང་བ་སྦྱིན། གྲུ་གཟིངས་སྟེང་གི
དངོས་པོ་མར་ཕོག་སྐབས་ཡིན་ནའང་འདྲ། རྒྱལ་མཚམས་འགག་སྒོ་ནས་ཞིབ་བཤེར་བྱེད་
སྐབས་ཡིན་ནའང་རུང་། ཁོ་ཚོས་བྱ་བ་ཅི་ཞིག་བསྒྲུབས་ཀྱང་སྐད་གསང་མཐོན་པོས་འུར་
སྐད་སྒྲོག་ཅིང་སྐྱེ་བོ་དེ་དག་གིས་ཁྱོད་ལ་འཛུམ་མདངས་སྟོན། ཉི་མ་ལ་ཚ་གདུག་ཧ་ཅང་
ཆེ། མཚར་སྡུག་རྣམ་པར་བཀྲ་བའི་འོད་མདངས་ཀྱིས་ཁྱོད་ཀྱི་མིག་ཀྱང་འབྱེད་འཛུམ་བྱེད་
མི་ཐུབ།

ཞེ་དྲུག་པ།

བདག་ཐཱ་ཞེ་ཐེ་ལ་འོངས་ཏེ་ཉིན་འགའ་ལས་མ་འགྱངས་པར་གྲུ་དཔོན་ཉི་ཁིར་ཟི་
དང་མཇལ་བྱུང་། ཉིན་ཞིག་གི་ཞོགས་པར། བདག་གིས་མགྲོན་ཁང་གི་རབ་གསལ་སྟེང
ཞོགས་ཟས་བཟའ་བཞིན་པའི་སྐབས་སུ། ཁོ་ནང་དུ་འོངས་ཏེ་རང་ཉིད་འོས་སྦྱོར་བྱས་བྱུང་།
ཁོས་བདག་ཁྲ་ལེ་ཟི•སི་ཐི་ལེ་ཁི་ལན་ཏི་ལ་སྤྲོ་བ་ཡོད་པ་ཐོས་པས། ཁོས་རང་ཉིད་འོས་སྦྱོར་
བྱེད་ཞོར་བདག་ལ་སི་ཐི་ལེ་ཁི་ལན་ཏིའི་སྐོར་ཁ་བརྡ་བྱེད་འདོད་རེད། ཐཱ་ཞེ་ཐེ་ཡི་སྐྱེ་བོ་
རྣམས་ནི་དབྱིན་ཇིའི་གྲོང་གསེབ་ཀྱི་སྐྱེ་བོ་རྣམས་དང་འདྲ་བར་ཁ་བརྡ་བྱེད་པར་ཧ་ཅང་
དགའ། བདག་གིས་སྐྱེ་བོ་རེ་གཉིས་ཤིག་ལ་སི་ཐི་ལེ་ཁི་ལན་ཏིའི་རི་མོའི་སྐོར་རང་དགར་
རྩད་གཅོད་ཅིག་བྱས་པ་ན། གནས་ཚུལ་དེ་སྐྱེ་བོ་ཡོད་ཚད་ཀྱིས་ཐོས་འདུག བདག་གིས་
མགྲོན་པོ་རྒྱུས་མེད་འདི་ལ་ཞོགས་ཟས་ཟོས་ཡོད་མེད་དྲིས།
“ཟོས་ཟིན། ང་མལ་ལས་ལངས་མ་ཐག་ཁའོ་ཧྥེ་ཞིག་འཐུང་ཟིན།” ཁོས་བཤད་
རྒྱུར། “ཡིན་ནའང་། ཝེ་ཧྲི་ཅི་ཨ་རག་ཅིག་ལྡུད་ན་བཏུང་ཆོག
བདག་གིས་མགྲོན་ཁང་ནང་གི་ཀྲུང་གོའི་ཞབས་ཞུ་པ་དེ་བོས།
“ཁྱོད་ཀྱིས་ད་དུས་ཆང་འཐུང་ན་སྔ་དྲགས་སྙམ་པ་ཡིན་ནམ།” གྲུ་དཔོན་གྱིས་སྨྲས།
“འདི་ནི་ཁྱོད་དང་ཁྱོད་ཀྱི་མཆིན་པ་གཉིས་ཀྱིས་ཐག་གཅོད་བྱེད་དགོས།” བདག་
གིས་ལན་བཏབ།
“དོན་ངོ་མར་ང་ནི་ཆང་སྤངས་རིང་ལུགས་པ་ཞིག་ཡིན།" ཁོས་ཕྱོགས་གཅིག་ནས་
རང་ལ་ཁ་ན་ཏའི་ཁི་ལ་པའོ་རྟགས་མའི་ཝེ་ཧྲི་ཅི་ཨ་རག་ཤེལ་ཕོར་ཕྱེད་ཙམ་བླུགས་པ་
དང་། ཕྱོགས་གཅིག་ནས་དེ་ལྟར་བཤད།
གྲུ་དཔོན་ཉི་ཁིར་ཟི་གད་མོ་དགོད་པའི་དུས་སུ་གྲ་མི་དག་ཅིང་ནག་པོར་གྱུར་པའི་སོ་
ཕྲེང་དེ་ཕྱི་རུ་མངོན་འོངས། ཁོ་སྐམ་ཞིང་རིད་ལ་གཟུགས་འབྲིང་ཙམ་དུ་མི་ལོངས་ཙམ་
འདུག དཀར་པོར་གྱུར་པའི་སྐྲ་ལོ་ཤིན་ཏུ་ཐུང་ཐུང་ཞིག་བཞར་ཡོད། ཁ་ལ་ཁ་སྤུ་དཀར་
པོ་རྣམས་གྱེན་དུ་གཟེངས་ཏེ་སྐྱེས་ཡོད། གྲུ་དཔོན་ཉི་ཁིར་ཟིས་ཉིན་དུ་མ་ཞིག་གི་རིང་ལ་
ཁ་སྤུ་བཞར་མེད། ཁོའི་གདོང་གི་གཉེར་མ་ཧ་ཅང་ཟབ་ལ་རྒྱུན་དུ་ཕྱི་རོལ་ཏུ་ཉི་མའི་འོད་
ལ་གདོང་བ་གཏད་པས་གདོང་མདོག་ནག་པོར་གྱུར་འདུག ཁོའི་མིག་ཟུང་སྔོ་ཞིང་ཆུང་།
མིག་མདངས་ཤིན་ཏུ་སྐྱེན་པའི་ངང་ཀེམ་ཀེམ་དུ་གཡོ་འགུལ་བྱེད། བདག་གི་ལག་བརྡ་
དང་བསྟུན་ཏེ་ཁོའི་མིག་མདངས་ནི་སྐྱེན་པར་ཕར་གཡོ་ཚུར་གཡོ་བྱེད། དེ་ལ་བལྟས་པ་
ཙམ་གྱིས་སྤྱི་ཚོགས་སྟེང་གི་མགོ་བདེ་པོ་ཞིག་ཡིན་པ་ཤེས་ཐུབ། ཡིན་ནའང་སྐབས་འདིར་
ཁོས་བདག་ལ་ལྷག་བསམ་ཟོལ་མེད་ཀྱི་བསམ་ཚུལ་བཟུང་ཡོད། ཁོའི་ལུས་ལ་གྱོན་པའི་
རས་ཁ་ཆིའི་ལྭ་བ་དེ་ལ་རྫོབ་དྲེག་ཆགས་ཡོད་པ་དང་ལག་པ་གཉིས་ཀའང་སྔ་མོ་ནས་བཀྲུ་
རན་འདུག
“ང་སི་ཐི་ལེ་ཁི་ལན་ཏི་ལ་ཤིན་ཏུ་འདྲིས་ཡོད།” ཁོས་བཤད་བྱུང་། ཁོ་རྐུབ་སྟེགས་
ལ་རྒྱབ་བསྙེས་ཙམ་བྱས་ཤིང་། བདག་གིས་བྱིན་པའི་ཐ་མག་ཞུའེ་ཅ་ལ་མེ་བསྒོས་ཏེ་ན་
རེ། “ཁོ་ས་ཆ་འདིར་འོངས་དུས་ངའི་འབྲེལ་བ་བརྒྱུད་པ་རེད” ཟེར།
“ཁྱོད་རང་ག་དུས་ས་ཆ་གང་ནས་ཁོ་དང་འཕྲད་པ་ཡིན་ནམ།” བདག་གིས་དྲིས།
“མཱ་སེ་རུ་འཕྲད་བྱུང་།”
“ཁྱོད་ཀྱིས་མཱ་སེ་རུ་ཅི་ཞིག་བྱེད་ཀྱིན་ཡོད་དམ།”
ཁོས་བདག་ལ་ངོ་དགའ་བྱེད་པ་ནང་བཞིན་འཛུམ་ཆུང་ཞིག་བསྟན།
“འོ། སྐབས་དེར་ང་གྲུ་སྟེང་དུ་མེད། གནས་ཚུལ་ཧ་ཅང་སྡུག་པོ་ཆགས་ཡོད།”
བདག་གིས་གྲོགས་པོ་འདིའི་བཟོ་ལྟ་ལ་བལྟས་ན་ད་ལྟའི་གནས་ཚུལ་ཡང་སྔོན་ཆད་
ལས་བཟང་ཞེས་བཤད་མི་ཐུབ། བདག་ཁོ་དང་གྲོགས་པོ་ཞིག་བསྒྲིག་འདོད་སྐྱེས། ལྷོ་མཚོ་
གླིང་ཚོམ་གྱི་ཡུལ་གྱར་པ་འདི་དག་ལ་འབྲེལ་འདྲིས་བྱེད་ན། འགྲོ་སྒོ་ཉུང་ཉུང་ཞིག་གཏོང་
དགོས་ནའང་ཁོ་ཚོས་ནམ་ཡང་ཁྱོད་ལ་གྱོང་རག་ཏུ་འཇུག་མི་སྲིད། སྐྱེ་བོ་འདི་དག་ལ་
ཤིན་ཏུ་འདྲིས་སླ་སྟེ། གླེང་མོལ་བྱེད་སྐབས་ལྷག་བསམ་ཟོལ་མེད་ཡིན་པར་མ་ཟད་སྒམ་
ཚུགས་ཅུང་ཙམ་ཡང་མེད། ཨ་རག་ཕོར་བ་གང་གིས་ཀྱང་ཁོ་ཚོ་ལ་སེམས་འགུལ་ཐེབས་
སུ་འཇུག་ཐུབ། གལ་སྲིད་ཁོ་ཚོ་དང་འདྲིས་པར་འདོད་ན། དཀའ་ལས་མང་པོ་རྒྱག་མི་
དགོས་ཏེ། ཁོ་ཚོའི་གླེང་མོལ་ལ་རྣ་བའི་དབང་བོ་གཞན་དུ་མ་གཡེང་བར་ཉན་ན། ཁོ་ཚོས་
ཁྱོད་ལ་ཡིད་ཆེས་ཚད་མེད་བྱེད་པར་མ་ཟད་། ད་དུང་ཁྱོད་ལ་མོས་པ་བྱེད་སྲིད། གླེང་མོལ་དེ་ཁོ་
ནི་ཁོ་ཚོའི་འཚོ་བའི་ཁྲོད་ཀྱི་ཆེས་དགའ་སྣང་ཞིག་ཏུ་བགྲང་བཞིན་ཡོད་པར་མ་ཟད།
ལ་བརྟེན་ཏེ་རང་ཉིད་ཀྱི་ཁྱད་དུ་འཕགས་པའི་འཇོན་ནུས་ཀྱང་ར་སྤྲོད་བྱེད་ཀྱིན་ཡོད།
ཚོ་ལས་མང་ཆེ་ཤོས་གླེང་མོལ་བྱེད་པར་སྤྲོ་བ་ཆེན་པོ་རྒྱས་ཡོད། ཁོ་ཚོར་ཕྱོགས་གང་ཐད་
ནས་ཉམས་མྱོང་ཕུན་སུམ་ཚོགས་པ་ཞིག་ཡོད་པར་མ་ཟད། བསམ་པའི་བཀོད་ཤུགས་ཀྱང་
གྱ་ནོམ་པ་ཞིག་ཡོད། ཁོ་ཚོ་ལ་ཕྱོགས་གང་ཞིག་ནས་གཡོ་དང་སྒྱུ་དྲི་མ་ཙམ་ཡང་མེད་ཅེས་
བརྗོད་དཀའ་མོད། ཡིན་ནའང་ཁོ་ཚོས་བཅའ་ཁྲིམས་ལ་ཧ་ཅང་བཟོད་བསྒོམ་དང་གང་
ནུས་ཀྱིས་བརྩི་སྲུང་བྱེད་དེ། དེ་ནི་བཅའ་ཁྲིམས་ཀྱི་རྒྱབ་བརྟེན་ཡོད་པའི་དུས་ཁོ་ན་ཉིད་
ལའོ། །ཁོ་ཚོ་ལ་ཤོ་རྒྱན་འཛུགས་པ་ནི་ཧ་ཅང་ཉེན་ཁ་ཅན་གྱི་བྱ་བ་ཞིག་ཡིན། ཡིན་ནའང་།
ཁོ་ཚོའི་རིག་པ་མྱུར་ཞིང་བློ་གྲོས་སྐྱེན་པས་ཆེས་སྤྲོ་སྣང་ལྡན་པའི་རོལ་རྩེད་འདི་ལ་ངར་
ཤུགས་བླ་ན་མེད་པ་ཞིག་སྣོན་བཞིན་ཡོད། བདག་ཐཱ་ཞེ་ཐེ་དང་ཁ་གྱེས་ཁར། གྲུ་དཔོན་ཉི་
ཁིར་ཟི་དང་ཧ་ཅང་འདྲིས་པར་གྱུར། ངེད་གཉིས་འབྲེལ་འདྲིས་བྱས་པ་བརྒྱུད་དེ་བདག་གི་
ཉམས་མྱོང་སྔར་ལས་ཕུན་སུམ་ཚོགས་པར་གྱུར། བདག་གིས་ཁོ་ལ་ཐ་མག་ཞུའེ་ཅ་དང་ཨ་
རག་ཝེ་ཧྲི་ཅི་གང་མང་གིས་སྣེ་ལེན་བྱས(ཁོས་ཆང་སྣ་འདྲེས་མའི་རིགས་གཏན་ནས་མི་བཏུང་།
དོན་དངོས་སུ་ཁོ་ནི་ཆང་སྤངས་རིང་ལུགས་པ་ཞིག་ཡིན་པས་སོ) ཡིན་ནའང་། ཁོས་གཞན་ལ་
དྲིན་གཟོ་བའི་གུས་པ་དང་ལྡན་པའི་ཉམས་ཀྱིས་བདག་གི་ལག་ནས་དངུལ་གཡར་ཏེ།
དངུལ་ལོར་རྡོག་འགའ་ནི་བདག་གི་ཨམ་ཕྲག་ལས་ཁོའི་ཨམ་ཕྲག་ཏུ་འགྲིལ་བཞིན་ཡོད་
ནའང་། ཁོས་བདག་ལ་སྤྲོ་སྣང་ལོངས་སུ་སྤྱོད་དུ་བཅུག་པ་དེ་བདག་གི་འགྲོ་སྒོ་ཉུང་ཉུང་
དེ་ལས་རྣམ་པར་རྒྱལ་འདུག ཁོ་ནི་ཐོག་མཐའ་བར་གསུམ་དུ་བདག་གི་བུན་བདག་ཡིན།
གལ་སྲིད་བདག་གིས་རྩོམ་པ་པོའི་ཁྲེལ་ལ་གཞིགས་ཤིང་། བརྗོད་བྱ་ལས་མི་འདའ་བའི་
དགོངས་དོན་ལྟར་ཉི་ཁིར་ཟི་སྟབས་བདེའི་ཡིག་ཕྲེང་འགའ་ཞིག་གིས་རྫོགས་པར་བྱས་ན།
དེ་ནི་བདག་གིས་ཁོ་ལ་དགོངས་འགལ་ཞུས་སོང་སྙམ་འོངས།
བདག་གིས་གྲུ་དཔོན་ཉི་ཁིར་ཟི་དང་ཐོག་དབྱིན་ཇི་དང་ཅིའི་ཕྱིར་ཁ་གྱེས་པ་མི་ཤེས།
འདི་ནི་ཁོས་གསང་རྒྱ་གང་ཐུབ་བྱེད་པའི་བརྗོད་བྱ་ཞིག་རེད། ཁོ་ལྟ་བུ་ཞིག་ལ་དོན་དག
འདིའི་རིགས་ཐད་ཀར་དྲིས་ན་ནི་ཤིན་ཏུ་བག་ཟོན་མ་བྱས་པ་རེད། ཁོའི་སྐད་ཆའི་ཁྲོད་
ནས་སྔོན་ཆད་ཁོ་ལ་མ་ཉེས་ཁ་གཡོགས་ཐེབས་པ་རྟོགས་ཐུབ། ཁོས་རང་ཉིད་ནི་བཅའ་
ཁྲིམས་དྲང་བདེན་མིན་པ་ལ་རྐྱེན་བྱས་ཏེ་གནོད་འཚེ་ཕོག་ཡུལ་དུ་གྱུར་པར་འདོད་ཡོད།
བདག་གིས་ཁོ་ནི་གཡོ་འཕྲོག་གམ་ཡང་ན་དྲག་སྤྱོད་ཀྱི་རིགས་ཤིག་ལ་འབྲེལ་བ་ཡོད་པར་
སྙམ་བཞིན་ཡོད། ཁོས་དབྱིན་ཇི་དབང་འཛིན་པས་བཅའ་ཁྲིམས་ལག་བསྟར་བྱེད་སྐབས་
རེངས་པོའི་རྣམ་པར་གྱུར་ཚུལ་བཤད་དུས། བདག་གིས་གདུང་སེམས་ཆེན་པོས་ཁོའི་ལྟ་
བ་དེར་མོས་མཐུན་བྱས། དགའ་འོས་པ་ཞིག་ལ། ཁོ་ཕ་ཡུལ་དུ་ཡོད་དུས་ཡིད་མུག་པའི་
གནས་ཚུལ་བྱུང་མྱོང་ནའང་། གནས་ཚུལ་དེས་ཁོའི་རྒྱལ་གཅེས་ཀྱི་སྤྲོ་སེམས་ལ་བར་
ཆད་ཅུང་ཙམ་ཡང་ཐེབས་མེད། ཁོས་རྒྱུན་དུ་བདག་ལ་བཤད་རྒྱུར། དབྱིན་ཇི་ནི་འཛམ་
གླིང་ཡོངས་སུ་ཆེས་རླབས་ཆེ་བའི་རྒྱལ་ཁབ་ཅིག་ཡིན། ཁོས་རང་ཉིད་ནི་རྒྱལ་ཁབ་གང་
གི་སྐྱེ་བོ་རྣམས་དང་བསྡུར་ནའང་དགེ་མཚན་གྱི་ཆ་མང་བར་འདོད་ཡོད་དེ། ཨ་རི་པ་
དང་། མི་སེར་སྤེལ་ཡུལ་གྱི་མི། ཏ་ཀི་པ། ཧོ་ལན་པ། ཁ་ན་ཅ་པ་སོགས་ཡོད་ཚད་ཁོའི་མིག་
ནང་ལའང་འཇོག་མི་སྲིད།
ཡིན་ཡང་བདག་གིས་བལྟས་ན་ཁོའི་འཚོ་བ་ནི་དེ་འདྲའི་བདེ་ཞིང་སྐྱིད་པ་ཞིག་
གཏན་ནས་མ་རེད། ཁོ་ལ་སྔར་ནས་ཟས་ཀྱི་འཇུ་སྟོབས་ཞན་པའི་ནད་ཅིག་བྱུང་ཡོད་པས།
ཁ་ནང་དུ་རྒྱུན་དུ་ཕོ་བའི་སྤྲི་དཀར་རྩབས་སྨན་ཞིག་བཟུང་འདུག ཉིན་རེའི་སྔ་དྲོའི་དུས་
སུ་ཁོའི་ཕོ་བ་ན་བཞིན་ཡོད་མོད། ཡིན་ནའང་། གལ་སྲིད་ན་ཟུག་འདི་ཁོ་ན་ཡིན་ཚེ་ཁོའི་
སེམས་ཁམས་ལ་གནོད་པ་དེ་འདྲ་ཞིག་ཐེབས་མི་སྲིད། ཁོའི་འཚོ་བའི་ཁྲོད་དུ་དེ་ལ
ཀྱང་ལྷག་པའི་གནད་དོན་ཞིག་ཡོད་དེ། ལོ་ངོ་བརྒྱད་ཀྱི་ཡར་སྔོན་ལ་ཁོས་འཚབ་འཚུབ་
ཀྱི་སྒོ་ནས་བུད་མེད་ཅིག་དང་གཉེན་བསྒྲིགས། སྐྱེས་པ་ཁ་ཤས་ལ་བྱམས་སྙིང་རྗེ་དང་
ལྡན་པའི་དཀོན་མཆོག་གིས་ཁོ་ཚོ་མི་ཚེ་གང་བོར་ཕོ་ཧྲེང་དུ་འདུག་དགོས་པར་གསུངས་
ཡོད་ནའང་། ལ་ལ་ཞིག་གཤིས་ཀ་གྱོང་བོའི་རྐྱེན་དང་ལ་ལ་ཞིག་ཁོར་ཡུག་གི་དབང་གིས་
དཀོན་མཆོག་གི་དགོངས་པ་དང་འགལ་བཞིན་ཡོད། དེ་བས་གཉེན་བསྒྲིགས་ཟིན་པའི་
ཕོ་ཧྲེང་འདི་དག་ལས་ཡིད་སྐྱོ་བ་ཞིག་ཡོད་མི་སྲིད། གྲུ་དཔོན་ཉི་ཁིར་ཟི་ནི་འདིའི་རིགས་
ལ་གཏོགས། བདག་གིས་ཁོའི་ཆུང་མ་མཐོང་མྱོང་། ཕར་བལྟས་ན་མོ་ལོ་ན་ཉེར་བདུན་
ཉེར་བརྒྱད་ཙམ་ལས་བརྒལ་མེད། ཡིན་ནའང་། བུད་མེད་འདིའི་རིགས་དོན་དངོས་སུ་ལོ་
ན་ག་ཚོད་ཡིན་པ་སུ་ཞིག་གིས་ཀྱང་རྟོགས་དཀའ་སྟེ། མོ་ལོ་ཉི་ཤུའི་སྐབས་སུ་ད་ལྟ་ལས་
གཞོན་ཉམས་མེད་ལ་མོ་ལོ་བཞི་བཅུའི་སྐབས་སུ་དེ་ལས་ལྷག་པའི་རྒས་ཉམས་མཐོང་མི་
སྲིད། མོས་བདག་ལ་བཞག་པའི་བག་ཆགས་ནི་ཤིན་ཏུ་གསལ་ཏེ། སྐྱེ་འབྲས་སྤྱིར་བཏང་
གི་གདོང་བ་རིད་པོ་དེ་སྐྱི་མོས་ཕར་ཚུར་དུ་འཐེན་ཡོད། ཁ་ཤ་ཧ་ཅང་སྲབ་པས་རྟགས་
ཤིག་བརྒྱབ་པ་དང་མཚུངས། ལུས་ཡོངས་ཀྱི་རུས་པ་རྣམས་སྐྱི་མོས་དམ་པོར་གཡོགས་
འདུག མོའི་གདོང་ལ་རང་དགར་འཛུམ་མི་ལངས། སྐྲ་ལོ་ནི་མགོ་ལ་འབྱར་བ་ལྟར་སྣང་
ལ་ལྭ་བ་རྣམས་ཤིན་ཏུ་དོག ལྭ་བའི་རྒྱུ་ཆ་རི་མོ་གསེག་སྟེ་ཡོད་པའི་རས་དཀར་པོ་དེར་
བལྟས་པ་ཙམ་གྱིས་པཱང་པ་ཞིན་གྱི་སྣམ་བུ་ནག་པོ་ཞིག་དང་མཚུངས། བདག་གིས་རྟོགས་
དཀའ་བ་ཞིག་ནི། གྲུ་དཔོན་ཉི་ཁིར་ཟི་ཅིའི་ཕྱིར་མོ་དང་གཉེན་བསྒྲིགས་པ་དང་། གང་
ལྟར་གཉེན་བསྒྲིགས་རྗེས་མོ་ཅིའི་ཕྱིར་མི་གཡུགས་པ་དེ་རེད། ཁོས་ཐེངས་གང་མང་ལ་
འདི་ལྟར་བསྒྲུབས་མྱོང་བ་རེད། ཁོའི་སྡུག་བསྔལ་གྱི་རྩ་བ་ཡང་ཐེངས་རེ་རེའི་བྱ་བ་རྣམས་
ལེགས་འགྲུབ་མ་བྱུང་བའི་རྐྱེན་རེད། ཁོ་ཇི་འདྲའི་རྒྱང་རིང་ཞིག་ཏུ་སོང་ནའང་ཆོག ཁོ་
ཇི་འདྲའི་གསང་བའི་ངང་ནས་བསྡད་ཀྱང་རུང་། གྲུ་དཔོན་ཉི་ཁིར་ཟིའི་ལྕམ་མོ་ནི་ལས་
དབང་ལ་བཟློག་ཐབས་མེད་པ་ནང་བཞིན། རྒྱུ་འབྲས་ལ་སྙིང་རྗེ་མེད་པ་ནང་བཞིན། སྐད་
ཅིག་དེ་མ་ཉིད་དུ་ཁོའི་གམ་དུ་བརྟོལ་འོངས། ཁོ་ལྕམ་མོའི་ལག་ཏུ་ཐར་ཐབས་མེད་པའི་
ཚུལ་ནི་རྒྱུ་ཡི་ཕྱི་རུ་འབྲས་བུ་འབྲངས་པ་ཇི་བཞིན་ནོ། །
སྤྱི་ཚོགས་སྟེང་གི་མགོ་བདེ་པོ་ཡིན་ནའང་འདྲ། སྒྱུ་རྩལ་པ་ཡིན་ནའང་འདྲ། མི་
དྲག་ཡིན་ནའང་རུང་། དེ་དག་ཐམས་ཅད་ནི་གྲལ་རིམ་གང་ལའང་མི་གཏོགས། འཁྱམ་
པོ་རྣམས་ཀྱི་སྤྱོད་པ་རྩིང་པོ་དང་གུས་ལུགས་མེད་པ་དེས་ཁོ་སྡུག་ལ་གཏོད་མི་ཐུབ་ཅིང་།
ཕོ་བྲང་གི་སྐུ་དྲག་རྣམས་ཀྱི་གུས་ལུགས་རྙོག་པོས་ཀྱང་ཁོ་རང་ཡོངས་སུ་འདུལ་མི་ནུས།
ཡིན་ནའང་། ཉི་ཁིར་ཟིའི་ལྕམ་མོ་ནི་ཉེ་ཆར་མིང་གྲགས་ཅུང་ཙམ་ཡོད་པའི་གྲལ་རིམ་
འབྲིང་ཞིག་ཏུ་སྐྱེས་ཤིང་། དེ་ནི་མི་རྣམས་ཀྱིས་འབྲིང་རིམ་འོག་མ (མིང་འདི་བཏགས་པ་
ཧ་ཅང་ལེགས) རུ་འབོད་པའི་སྤྱི་ཚོགས་ཀྱི་རིམ་གྲས་ཤིག་ཡིན། མོའི་ཨ་ཕ་ནི་ཉེན་རྟོག་པ་
ཞིག་ཡིན་པར་མ་ཟད། ཧ་ཅང་འཇོན་ཐང་ལྡན་པ་ཞིག་ཡིན་ཞེས་ཀྱང་བརྗོད་ཆོག མོ་ཅིའི་
ཕྱིར་གྲུ་དཔོན་དང་ཁ་འབྲལ་མི་ཕོད་པ་མི་ཤེས་མོད། དེ་ནི་བརྩེ་དུང་གི་དབང་གིས་མིན་
པ་བདག་ལ་ཡིད་ཆེས་བརྟན་པོ་ཡོད། བདག་གིས་མོས་ཁ་བརྡ་བྱེད་བཞིན་པ་ཞིག་གཏན་
ནས་ཐོས་མ་མྱོང་། དེ་ཡང་མོ་ཁྱོ་ག་དང་མཉམ་དུ་ཡོད་དུས་མོའི་སྐད་ཆ་མང་ཡང་སྲིད།
གང་ལྟར་ཡང་། གྲུ་དཔོན་ཉི་ཁིར་ཟི་མོ་ལ་ཧ་ཅང་སྐྲག སྐབས་རེར་ཁོ་བདག་དང་མཉམ་
དུ་མགྲོན་ཁང་གི་རབ་གསལ་སྟེང་ཡོད་དུས། ཁོས་གློ་བུར་དུ་རང་ཉིད་ཀྱི་ཆུང་མ་ཕྱི་རོལ་
གྱི་རྒྱ་ལམ་སྟེང་ག་ལེར་བགྲོད་པའི་སྣང་བ་ཞིག་འབྱུང་། མོས་ཁོའི་མིང་ནས་མ་བོས་ཤིང་།
ཐ་ན་མོས་ཁོ་དེ་རུ་བསྡད་ཡོད་པ་གཏན་ནས་མི་ཤེས་པར། རང་སྣང་གང་སྐྱིད་ཀྱིས་རྒྱ་
ལམ་སྟེང་ཕར་འགྲོ་ཚུར་འོང་རེ་བྱས་ན། དུས་དེར་གྲུ་དཔོན་གྱི་ལུས་པོ་ཡོངས་མི་བདེ་བར་
འགྱུར་བ་དང་། ཆུ་ཚོད་ལ་ལྟ་ཙམ་བྱས་རྗེས་དབུགས་རིང་ཞིག་ཕྱུངས་ཏེ་ན་རེ།
“འོ། ང་འགྲོ་རན་འདུག” ཟེར།
སྐབས་འདི་དག་ལ་དགོད་གཏམ་བཤད་ཀྱང་རུང་། ཝེ་ཧྲི་ཅི་བཏུང་ཡང་རུང་། ཇི་
ལྟར་བྱས་ཀྱང་ཁོ་གཏན་ནས་འགོག་མི་ཐུབ། སྤྱིར་གྲུ་དཔོན་ཉི་ཁིར་ཟི་ནི་ཚད་རིམ་བཅུ་
གཉིས་ཅན་གྱི་དྲག་རླུང་འཚུབ་ཀྱང་ངོ་མདངས་ཙམ་ཡང་མི་འགྱུར་བ་ཞིག་ཡིན། ཁོ་ལ་
དཀྲུམ་མདའ་ཞིག་ཡོད་ཚེ་མི་ནག་བཅུ་ལྷག་འོངས་ཀྱང་ཁོ་དེ་དག་ལ་ཡ་ལན་སྤྲོད་པའི་
སྙིང་སྟོབས་ལྡན། སྐབས་འགར་ཉི་ཁིར་ཟིའི་ལྕམ་མོས་ཁོ་གཉིས་ཀྱི་བུ་མོ་སྟེ། ངོ་མདོག་སྐྱ་
བོར་གྱུར་ཅིང་རྒྱུན་དུ་ངོ་ནག་རོག་གེར་ཡོད་པའི་བྱིས་པ་ལོ་བདུན་ཅན་དེ་མགྲོན་ཁང་དུ་
མངགས་འོངས།
“ཨ་མས་ཁྱོད་འཚོལ་བཞིན་འདུག” མོས་ངུ་ངག་དང་བཅས་ཏེ་བཤད།
“ཡ། ཡ། སྙིང་ཉེ་བའི་བུ་མོ་ལགས།” གྲུ་དཔོན་ཉི་ཁིར་ཟིས་བཤད།
ཁོ་མྱུར་དུ་ཡར་ལངས་ཏེ་བུ་མོ་དང་མཉམ་དུ་ཁྱིམ་དུ་ལོག་འགྲོ། འདི་ནི་བསམ་པའི་
དཔལ་ཡོན་དངོས་པོའི་དཔལ་ཡོན་ལས་རྒྱལ་བའི་དཔང་རྟགས་གསོན་པོ་ཞིག་རེད། དེ་
བས། བདག་གི་རྩོམ་ཡིག་འདི་བརྗོད་བྱ་དང་གྱེས་ཀྱང་དེ་ལ་བསླབ་བྱའི་དོན་སྙིང་ངེས་
ཅན་ཞིག་ལྡན་སྙམ།

ཞེ་བདུན་པ།

བདག་གིས་གྲུ་དཔོན་ཉི་ཁིར་ཟིས་བཤད་པའི་སི་ཐི་ལེ་ཁི་ལན་ཏི་དང་འབྲེལ་བའི་
དོན་དག་རྣམས་མགོ་མཇུག་སྤྲེལ་ཏེ། གཤམ་དུ་ཅི་ནུས་གང་ཐུབ་ཀྱིས་བྱ་བའི་བྱུང་རིམ་གྱི་
སྔ་གཞུག་ལྟར་གུང་བསྒྲིགས་ཏེ་ཟིན་བྲིས་སུ་དགོད་པར་བྱ། ཁོ་གཉིས་ཀྱིས་ནི་སི་ཐི་ལེ་ཁི་
ལན་ཏི་དང་ངེད་གཉིས་པ་ལི་ནས་མཇུག་མཐར་འཕྲད་པའི་ལོ་དེའི་དགུན་མཇུག་ཅིག་ལ་
ངོ་ཤེས་པ་རེད། སི་ཐི་ལེ་ཁི་ལན་ཏི་གྲུ་དཔོན་ཉི་ཁིར་ཟི་ལ་མ་འཕྲད་པའི་ཡར་སྔོན་གྱི་འཚོ་
བ་རོལ་སྟངས་ག་འདྲ་ཞིག་ཡིན་པ་བདག་ལ་གསལ་ཆ་ཅུང་ཙམ་ཡང་མེད། ཡིན་ནའང་།
ཁོའི་འཚོ་བ་ཧ་ཅང་ཐབས་ཆག་ཅིག་ཡིན་པ་གོར་མ་ཆག དེའི་རྒྱུ་མཚན་ནི་གྲུ་དཔོན་ཉི་
ཁིར་ཟིས་ཐེངས་དང་པོར་ཁོ་རང་ཞག་སྡོད་ཁང་དུ་མཐོང་བ་རེད། སྐབས་དེར་མཱ་སེ་རུ་
ལས་མཚམས་འཇོག་པའི་ལས་འགུལ་ཞིག་ལངས་ཡོད་པས། སི་ཐི་ལེ་ཁི་ལན་ཏི་འུ་ཐུག་
ཐབས་ཟད་དུ་གྱུར་ཏེ་ཐ་ན་ལྟོ་རྒྱབ་ཙམ་འོངས་པའི་དངུལ་ཡང་འཚོལ་མི་ཐུབ་པའི་གནས་
སུ་གྱུར་འདུག
ཞག་སྡོད་ཁང་ནི་རྒྱུ་རྡོ་ལས་གྲུབ་པའི་བཟོ་བཀོད་ཆེན་པོ་ཞིག་ཡིན། དབུལ་བོ་དང་
ཡུལ་གྱར་པ་སུ་ཡིན་ཡང་། ཐོབ་ཐང་དཔང་ཡིག་ཁ་ཚང་ན་བྱ་བ་དེ་གཉེར་བའི་ལས་
ཁུངས་ཀྱི་དགེ་སྒྲུབ་པས་ཁོ་རང་ལས་ཀར་བརྟེན་ཏེ་འཚོ་བ་རོལ་མཁན་ཞིག་ཡིན་པ་ཡིད་
ཆེས་ཕྱིན་དེ་དག་ཐམས་ཅད་གཟའ་འཁོར་གཅིག་རིང་དེ་རུ་བསྡད་ཆོག ཉི་ཁིར་ཟིས་
བཅའ་སྡོད་ཁང་གི་སྒོ་འབྱེད་པར་ངང་སྒུག་བྱེད་པའི་སྐྱེ་བོའི་ཚོགས་ཀྱི་ཁྲོད་དུ་སི་ཐི་ལེ་
ཁི་ལན་ཏི་མིག་ལམ་དུ་འཁོར་བྱུང་། སི་ཐི་ལེ་ཁི་ལན་ཏི་ནི་གཟུགས་གཞི་ཆེ་ཞིང་ཚུགས་
ཀ་མཚར་བས་གཞན་གྱིས་མཉམ་འཇོག་བྱེད་སླ། དེ་རྣམས་སྒོའི་ཕྱི་རོལ་ཏུ་ཉབ་བེ་ཉོབ་
བེར་གྱུར་ཏེ་སྒུག་འདུག དེ་དག་གི་ཁྲོད་འགའ་ཞིག་ཕར་འགྲོ་ཚུར་འོང་བྱེད། འགའ་ཞིག་
སྒྱིད་ལུག་གི་ཉམས་དང་བཅས་ཏེ་རྩིག་པ་ལ་བསྙེས། ཡང་འགའ་ཞིག་གཞུང་ལམ་གྱི་
འགྲམ་དུ་ཙོག་ཅིང་རྐང་པ་གཉིས་ཆུ་རྐའི་ནང་དུ་བསྲིངས། མཇུག་མཐར། ཁོ་ཚོ་ཡོངས་
རྫོགས་གྲལ་བསྒྲིགས་ཏེ་གཞུང་སྒྲུབ་ཁང་དུ་སོང་། གྲུ་དཔོན་ཉི་ཁིར་ཟིས་དཔང་རྟགས་ལ་
ཞིབ་བཤེར་བྱེད་མཁན་གྱི་དགེ་སྒྲུབ་པ་དང་སི་ཐི་ལེ་ཁི་ལན་ཏི་གཉིས་ཀྱིས་དབྱིན་སྐད་
ཀྱིས་ཁ་བརྡ་བྱེད་བཞིན་པ་ཐོས། ཡིན་ནའང་། ཁོ་ལ་སི་ཐི་ལེ་ཁི་ལན་ཏི་དང་ཁ་བརྡ་བྱེད་
པའི་གོ་སྐབས་མ་བྱུང་། རྒྱུ་མཚན་ནི་སྐྱེ་བོ་རྣམས་སྤྱི་བའི་ངལ་གསོ་ཁང་དུ་སླེབས་མ་
ཐག་ལག་ཏུ《དམ་པའི་གསུང་རབ》བཟུང་བའི་ཆོས་སྤེལ་མཁན་ཞིག་འོངས་ཏེ། ཁང་
པའི་སྣེ་ཞིག་གི་ཁྲིད་སྟེགས་སུ་བུད་ནས་ཆོས་གསུངས་མགོ་བརྩམས་བྱུང་། དེར་ཞག་སྡོད་
བྱས་པའི་རིན་འབབ་ཏུ་ཉམ་ཐག་གི་ཡུལ་གྱར་པ་དེ་དག་གིས་ངེས་པར་དུ་སུན་སྣང་མེད་
པར་བཟོད་བསྒོམ་བྱེད་དགོས། གྲུ་དཔོན་ཉི་ཁིར་ཟི་དང་སི་ཐི་ལེ་ཁི་ལན་ཏི་གཉིས་ཁང་
པ་གཅིག་གི་ནང་དུ་བཀོད་སྒྲིག་བྱས་མི་འདུག ཕྱི་ཉིན་ཞོགས་པར་ཆུ་ཚོད་ལྔའི་སྟེང་
གཟུགས་སྟོབས་ཆེ་བའི་ཆོས་འཆད་མཁན་ཞིག་གིས་ཞག་སྡོད་མཁན་རྣམས་མལ་ལས་
བསླངས། ཉི་ཁིར་ཟིས་མལ་ཆས་བལྟབས་ཤིང་ཁ་ངོ་བཀྲུས་རྗེས་བལྟས་པ་ན་སི་ཐི་ལེ་ཁི་
ལན་ཏིའི་གཟུགས་བརྙན་གར་སོང་ཆ་མེད་དུ་གྱུར། གྲུ་དཔོན་ཉི་ཁིར་ཟི་གྲང་ངར་ཆེ་བའི་
སྲང་མདོ་ནས་ཆུ་ཚོད་གཅིག་ཙམ་གྱི་རིང་ལ་ཕར་འགྲོ་ཚུར་འགྲོ་བྱས་པ་དང་། མཇུག་
མཐར་གྲུ་པ་རྣམས་རྒྱུན་དུ་འདུ་འཛོམས་བྱེད་ས་སྟེ། ཝེ་ཁི་ཏའོ·དབྱི་ལུའུ་ཐང་ཆེན་དུ་
འཛོམས། ཁོས་ཐང་ཆེན་དུ་ཡང་བསྐྱར་སི་ཐི་ལེ་ཁི་ལན་ཏི་མཐོང་བྱུང་། སྐབས་དེར་སི་ཐི་
ལེ་ཁི་ལན་ཏི་རྡོ་སྐུ་ཞིག་གི་ཞབས་ཁྲི་ལ་བསྙེས་ཏེ་གཉིད་ལྕོག་རྒྱག་བཞིན་ཡོད། ཁོས་སི་ཐི་
ལེ་ཁི་ལན་ཏི་ལ་རྡོག་ཐོས་གཅིག་གཞུས་ཏེ། ཁོ་རྨི་ལམ་གྱི་ཞིང་ཁམས་ནས་ཕྱིར་དྲངས།
“གྲོགས་པོ། ང་དང་ལྷན་དུ་ཞོགས་ཟས་བཟའ་རུ་འགྲོ།” ཁོས་སྨྲས།
“གནའ་ཤི་བོ། མར་སོང་།” སི་ཐི་ལེ་ཁི་ལན་ཏིས་སྨྲས།
སྐད་ཆ་དེ་ཐོས་པས་དེ་ནི་བདག་གི་གྲོགས་པོ་རྙིང་བ་དེའི་བཤད་སྲོལ་ཡིན་པ་ཤེས་
བྱུང་། སྐབས་དེར་བདག་གིས་གྲུ་དཔོན་ཉི་ཁིར་ཟི་ནི་བློ་གཏད་ཆོག་པའི་དཔང་མི་ཞིག་ཏུ་
བགྲང་བར་བློ་ཐག་བཅད།
“སྐར་མ་གང་ཡང་མེད་དམ།” གྲུ་དཔོན་གྱིས་ཡང་བསྐྱར་དྲིས།
“མར་སོང་།” སི་ཐི་ལེ་ཁི་ལན་ཏིས་སྨྲས།
ངའི་རྗེས་ལ་ཤོག ངས་ཁྱོད་ལ་ཞོགས་ཟས་ཤིག་སྟེར།”
ཡུད་ཙམ་ལ་ཐེ་ཚོམ་གྱི་ངང་ནས་བསྡད་རྗེས། སི་ཐི་ལེ་ཁི་ལན་ཏི་ས་ནས་གོག་མ་
ནུར་གྱིས་ཡར་ལངས་པ་དང་། ཁོ་གཉིས་སོབ་གོར་སྦྱིན་པ་གཏོང་བཞིན་པའི་མུག་སྐྱོབ་
ཁང་ཞིག་ཏུ་ཕྱིན། ལྟོགས་པ་རྣམས་ལ་དེ་རུ་སོབ་གོར་གཅིག་གི་སྦྱིན་པ་གཏོང་། ཡིན་
ནའང་ས་དེ་རུ་ཟོས་ཚར་བ་ལས་ཁྱེར་མི་ཆོག སོབ་གོར་ཟོས་རྗེས་ཁོ་གཉིས་ཡང་བསྐྱར་
ཐང་སླ་པོ་སྦྱིན་པ་གཏོང་སའི་མུག་སྐྱོབ་ཁང་ཞིག་ཏུ་སོང་། ཉིན་རེའི་ཆུ་ཚོད་བཅུ་གཅིག་
པ་ནས་ཆུ་ཚོད་བཞི་པའི་བར་ས་དེ་རུ་ཚྭ་ཆུའི་ཐང་སླ་པོ་དཀར་ཡོལ་གང་སྦྱིན་པ་གཏོང་།
ཡིན་ནའང་། བསྟུད་མར་ཉིན་བདུན་ལ་བླང་མི་ཆོག མུག་སྐྱོབ་ཁང་དེ་གཉིས་ལ་བར་ཐག་
ངེས་ཅན་ཞིག་ཡོད་པས། བཀྲེས་སྐོམ་གྱིས་རབ་ཏུ་མནར་ཏེ་བཟོད་དཀའ་བའི་ཚད་ལ་མ་
སླེབས་ན། སུའང་དེ་གཉིས་ཀྱི་བར་དུ་ཕར་རྒྱུགས་ཚུར་རྒྱུགས་བྱེད་མི་འདོད། ཁོ་གཉིས་
ཀྱིས་དེ་ལྟར་ཞོགས་ཟས་ཟོས་ཤིང་། ཁྲ་ལེ་ཟི•སི་ཐི་ལེ་ཁི་ལན་ཏི་དང་གྲུ་དཔོན་ཉི་ཁིར་ཟི་
གཉིས་དེ་ལྟར་གྲོགས་པོར་གྱུར་པ་རེད།
ཁོ་གཉིས་ཀྱིས་མཱ་སེ་རུ་ཕལ་ཆེར་ཟླ་བ་བཞི་ལྷག་ལ་མཉམ་དུ་འཚོ་བ་རོལ། ཁོ་གཉིས་
ཀྱི་འཚོ་བ་ལ་སྟེས་དབང་གི་ཆ་ཞིག་མེད་དེ། གལ་སྲིད་སྟེས་དབང་ནི་བསམ་ཡུལ་ལས་
འདས་པ་ཞིག་གམ་ཡང་ན་གཞན་ལ་སེམས་འགུལ་ཐེབས་པ་ཞིག་ལ་ངོས་འཛིན་དགོས་
པ་སྟེ། རྒྱུ་མཚན་ནི། ཁོ་གཉིས་ཀྱི་དུས་ཚོད་ཡོངས་རྫོགས་ཁ་རྒྱབ་ཀྱི་ཆེད་དུ་ཕྱོགས་བཞིར་
འདུར་རྒྱུགས་བྱེད་པའི་སྟེང་དུ་བཀོལ་བ་རེད། ཁོ་ཚོས་དངུལ་འགའ་བཙལ་ཏེ་དགོང་
མོར་ཞག་སྡོད་བྱེད་ས་ཞིག་འཚོལ་བ་དང་། ལྷག་པར་དུ་ལྟོ་བ་ཕུད་ཐབས་ཀྱི་ཟས་ཤིག་ཉོ་
བར་འབད་དགོས། བདག་གིས་མཛེས་སྡུག་ལྡན་པའི་རི་མོའི་ངོས་སུ། གྲུ་དཔོན་ཉི་ཁིར་
ཟིས་བཤད་པའི་གསོན་ཉམས་ལྡན་པའི་སྐད་ཆ་རྣམས་བློས་བསླངས་བྱས་ཏེ་བརྙན་རིས་
རེ་རེ་ཀློག་པ་པོ་རྣམས་ལ་སྟོན་ཐུབ་ན་ཅི་མ་རུང་སྙམ་འོངས། ཁོ་གཉིས་ཀྱིས་གྲུ་ཁ་ནས་
འོག་རིམ་འཚོ་བ་རོལ་སྐབས་ཀྱི་ཉེན་ཁ་རེ་རེ་སྤྲོས་བརྗོད་བྱས་པ་དེ་བཀོལ་ནས་ཤིན་ཏུ་སྤྲོ་
བ་ལྡན་པའི་དཔེ་ཆ་ཞིག་བརྩམ་ཆོག་ལ། ཁོ་གཉིས་འཕྲད་པའི་མི་སྣ་འདྲ་མིན་སྣ་ཚོགས་
སྟེང་གི་རྒྱུ་ཆ་དེ་དག་ནི་དམངས་སྲོལ་རིག་པར་ཞིབ་འཇུག་བྱེད་མཁན་ཞིག་གིས་བསྡུ་
བསྒྲིགས་བྱས་ན་ཡུལ་གྱར་པའི་ཚིག་མཛོད་ཅིག་ལོངས་ངེས་ཡིན། ཡིན་ནའང་། དཔེ་ཆ་
འདིའི་ནང་དུ་བདག་གིས་ཚིག་འགའ་ཞིག་གིས་ཁོ་གཉིས་ཀྱི་འཚོ་བའི་བརྒྱུད་རིམ་ཞིབ་
འབྲི་བྱེད་དགོས་འདུག ཁོ་དང་གླེང་མོལ་བྱས་པ་ལས་བདག་ལ་བག་ཆགས་བཞག་པ་ནི་
འདི་ལྟ་སྟེ། མཱ་སེའི་འཚོ་བ་ནི་ཛ་དྲག་ཆེ་ཞིང་རྩིང་པོ་ཡིན་པ། སྣ་མང་ཕུན་སུམ་ཚོགས་པ།
གསོན་ཉམས་ལྡན་པ་ཞིག་ཡིན་ཟེར་བ་དེའོ། །བདག་གིས་རྒྱུས་ལོན་བྱུང་བའི་མཱ་སེ་ནི་མི་
ཚོགས་མང་ལ་རྙོག་འཛིང་ཆེ་བ། ཉི་འོད་ལམ་ལམ་དུ་འཚེར་བ། ག་ས་གང་དུ་མགྲོན་ཁང་
སྐྱིད་པོ་ཡོད་པ་དང་ག་ས་གང་དུ་ཕྱུག་པོ་རྣམས་ཀྱིས་ཁེངས་པའི་ཟ་ཁང་སྟེ། གོང་གི་དེ་
དང་བསྡུར་ཚེ་ཆེས་སྤྱིར་བཏང་དང་བྲོ་བ་གཏན་ནས་མེད་པ་ཞིག་ཏུ་གྱུར་ཡོད། གྲུ་དཔོན་
ཉི་ཁིར་ཟིས་བདག་ལ་སྤྲོས་བརྗོད་བྱས་པའི་ཡུལ་གྱི་བཀོད་པ་དངོས་སུ་མཐོང་མྱོང་བའི་སྐྱེ་
བོ་དེ་དག་ལ་དངོས་གནས་ཡིད་སྨོན་སྐྱེ་འོས་པ་ཞིག་རེད།
ཞག་སྡོད་ཁང་གིས་ཁོ་ཚོར་མགྲོན་འབུད་བཀའ་རྒྱ་བསྒྲགས་པ་ན། སི་ཐི་ལེ་ཁི་ལན་
ཏི་དང་གྲུ་དཔོན་ཉི་ཁིར་ཟི་གཉིས་ཀྱིས་གསར་རྒོད་ཕའེ་ཨར་གྱི་ས་ནས་ཞག་སྡོད་བྱེད་
ས་གཞན་ཞིག་རྙེད། གསར་རྒོད་ཕའེ་ཨར་ནི་གྲུ་པ་ཞག་སྡོད་བྱེད་ས་ཞིག་གི་སྦྱིན་བདག་
ཡིན། ཁོ་ནི་གཟུགས་སྟོབས་ཆེ་ཞིང་སྲ་མཁྲེགས་ཀྱི་ཁུ་ཚུར་དང་ལྡན་པ། མི་དཀར་མི་
ནག་གཉིས་ཀྱི་རྒྱུད་འདྲེས་མ་ཞིག་ཡིན། ཁོས་གནས་སྐབས་ལས་ཤོར་པ་གྲུ་པ་རྣམས་
ལ་གྲུ་སྟེང་དུ་ལས་ཀ་ཞིག་རྙེད་རག་བར་དུ་སྡོད་གནས་དང་ཟ་མ་མཁོ་སྤྲོད་གནང་གིན་
ཡོད། སི་ཐི་ལེ་ཁི་ལན་ཏི་དང་གྲུ་དཔོན་ཉི་ཁིར་ཟི་གཉིས་གནས་དེར་ཟླ་གཅིག་རིང་
བསྡད། ཁོ་གཉིས་སུའེ་ཏེན་དང་མི་ནག པ་ཞི་སོགས་ནས་ཐོན་པའི་མི་བཅུ་ལྷག་དང་
མཉམ་དུ་ཞག་སྡོད་ཁང་མིག་གཉིས་ཀྱི་པང་གཅལ་སྟེང་ཉལ། ཁང་མིག་འདི་གཉིས་
ཀྱི་ནང་དུ་ཅ་ལག་གཅིག་ཀྱང་མི་འདུག ཕའེ་ཨར་གྱིས་ཁོ་གཉིས་འདི་རུ་བཀོད་སྒྲིག་
བྱས། ཁོས་ཉིན་རྒྱུན་སྐྱེ་བོ་འདི་དག་ཁྲིད་དེ་ཝེ་ཁི་ཏའོ•དབྱི་ལུའུ་ཐང་ཆེན་དུ་འགྲོ། དེ་
ནི་གྲུ་དཔོན་གྱིས་མི་གླ་དགོས་ན་ས་འདི་ལ་འོང་བཞིན་ཡོད། མི་རྒྱུད་འདྲེས་མ་འདིའི་
ཆུང་མ་ནི་ཨ་རིའི་བུད་མེད་ཚོན་པོ་ཤིན་ཏུ་རུལ་མ་ཞིག་ཡིན། ཨ་རི་པ་འདི་འདི་འདྲའི་
སྡུག་པོར་ཆགས་པ་སུ་ཞིག་གིས་ཀྱང་ཤེས་མ་བྱུང་། འདི་ན་ཞག་སྡོད་བྱེད་པའི་སྐྱེ་བོ་
རྣམས་ཀྱིས་ཉིན་རྒྱུན་རེས་མོས་ཀྱིས་མོར་ཁྱིམ་ལས་ལས་རོགས་བྱེད། སི་ཐི་ལེ་ཁི་ལན་
ཏིས་གནས་མལ་དང་ཟས་ཀྱི་རིན་འབབ་ཏུ་གསར་རྒོད་ཕའེ་ཨར་ལ་བྱད་བཞིན་རི་མོ་
ཞིག་བྲིས། གྲུ་དཔོན་ཉི་ཁིར་ཟིའི་སེམས་སུ་སི་ཐི་ལེ་ཁི་ལན་ཏིས་ཁེ་བཟང་ཆེན་པོ་ཞིག་
བླངས་སོང་སྙམ་ཡོད། ཕའེ་ཨར་གྱིས་ད་དུང་དངུལ་བྱིན་ཏེ་ཁོ་ལ་རས་གཞི་དང་ཚོན། པིར་
སོགས་ཉོས་པར་མ་ཟད། ད་དུང་ཁོ་ལ་ལྐོག་ཏུ་ནང་འདྲེན་བྱས་པའི་ཐ་མག་པང་གཅིག་
བྱིན། བདག་གིས་རྒྱུས་ལོན་བྱས་པ་ལྟར་ན། རི་མོ་དེ་ད་ལྟ་ད་དུང་ལཱ•རུའེ་དབྱི་ཐིའི་རབ་
ཁའི་ཉེ་འགྲམ་གྱི་ཁང་རྙིང་ཞིག་གི་འགྲུལ་ཁང་དུ་བཀལ་ཡོད་ཟེར། བདག་གིས་ཚོད་
དཔག་བྱས་ན་ད་ལྟ་རི་མོ་དེའི་རིན་གོང་དབྱིན་སྒོར་ཆིག་སྟོང་ལྔ་བརྒྱ་ཡིན་ངེས། སི་
ཐི་ལེ་ཁི་ལན་ཏིའི་འཆར་གཞི་ནི་ཐོག་མར་ཨོ་སི་ཁྲུ་ལི་ཡའམ་ཡང་ན་ནེའུ་ཙི་ལན་ལ་
བགྲོད་པའི་གྲུ་ཞིག་ལ་འདུག་འདོད་པ་དང་། དེ་ནས་ཡང་བསྐྱར་ས་མའོ་ཡའམ་ཐཱ་ཞེ་ཐེ་
ལ་བགྲོད་འདོད་ཡོད། ཁོ་ཞི་བདེ་རྒྱ་མཚོ་ལྷོ་མར་བགྲོད་པའི་འདུན་པ་ཇི་ལྟར་སྐྱེས་པ་
ཡིན་ནམ། བདག་གིས་ཤེས་གསལ་ལྟར་ན། ཁོ་སྔ་མོ་ནས་ཉི་འོད་ལམ་ལམ་བཀྲ་བའི་ལྗང་
མདོག་གི་གླིང་ཕྲན་ཞིག་སྟེ། ཕྱོགས་བཞིའི་རླབས་ཕྲེང་དང་མཚོ་ཆུ་གོ་ལའི་ཕྱེད་བྱང་
མའི་རྒྱ་མཚོ་གང་རུང་ལས་ཀྱང་སྔོ་ལྡེམ་མེར་ཡོད་པའི་ས་ཆ་ཞིག་ལ་འགྲོ་འདོད་ཡོད། ཁོ་
གྲུ་དཔོན་ཉི་ཁིར་ཟི་དང་འབྲལ་མེད་དུ་གནས་པ་ནི་ཉི་ཁིར་ཟི་ས་ཆ་འདི་ལ་གསལ་ཆ་
ཡོད་པའི་རྐྱེན་རེད། མཐར་ཁོ་ཐཱ་ཞེ་ཐེ་ལ་འགྲོ་བར་བསྐུལ་དོན་ཡང་ས་ཆ་དེ་ནི་གནས་
་གང་ལས་ཀྱང་སྐྱིད་པར་འདོད་ཡོད། དེ་ཡང་ཉི་ཁིར་ཟིའི་བློ་བཀོད་ཁོ་ན་རེད།
“ཐཱ་ཞེ་ཐེ་ནི་ཧྥ་རན་སིའི་མངའ་ཁོངས་ཡིན་པ་ཁྱེད་ཀྱིས་ལོས་ཤེས།” གྲུ་དཔོན་ཉི་ཁིར་
ཟིས་བདག་ལ་གསལ་འདེབས་ཀྱི་ཚུལ་དུ་བཤད་རྒྱུར། “ཨ་ཕའི་རོ། ཧྥ་རན་སི་པའི་བྱ་བ་
བྱེད་ཚུལ་འདི་རེངས་པོ་ཞིག་མིན།”
བདག་གིས་ཁོས་བཤད་པའི་སྐད་ཆའི་དོན་རྟོགས་སོང་།
སི་ཐི་ལེ་ཁི་ལན་ཏི་ལ་དཔང་ཡིག་མེད་མོད། ཡིན་ནའང་། གསར་རྒོད་ཕའེ་ཨར་ལ་
ཕན་ཁེ་ཡོད་པ(ཁོས་གྲུ་པ་སུ་ཞིག་ལས་ཀར་མཚམས་སྦྱོར་བྱས་ན་དེའི་ཟླ་མགོ་མའི་གླ་ཕོགས་
འཐེན)ཞིག་ཡིན་ཕྱིན་བྱ་བ་དེ་ཙམ་ཅི་ལའང་སྣང་མི་སྲིད། སྟབས་འགྲིག་པ་ཞིག་ལ་
དབྱིན་ཇིའི་རྒྱལ་ཁོངས་ཡིན་པའི་ཐབ་གཉེར་པ་ཞིག་ཁོའི་འདི་ནས་ཚེ་ལས་
ལས་འདས་པས།
ཁོས་དེ་ཡི་དཔང་ཡིག་སི་ཐི་ལེ་ཁི་ལན་ཏི་ལ་བྱིན། གྲུ་དཔོན་ཉི་ཁིར་ཟི་དང་སི་ཐི་ལེ་ཁི་
ལན་ཏི་གཉིས་ཤར་ཕྱོགས་སུ་བསྐྱོད་དགོས། ཡིན་ནའང་། སྐབས་དེར་གྲུ་པ་གླས་པའི་གྲུ་
གཟིངས་དེ་དེ་ལས་ལྡོག་སྟེ་ནུབ་ཕྱོགས་སུ་བསྐྱོད་དགོས། ཨ་རིར་བསྐྱོད་པའི་ཟོང་འདྲེན་
གྲུ་གཟིངས་གཉིས་ཀྱི་སྟེང་དུ་ལས་ཀ་པ་ཞིག་མཁོ་བ་དེ་སི་ཐི་ལེ་ཁི་ལན་ཏིས་དང་ལེན་
མ་བྱས་ལ། གཞན་ཉིའུ་ཁ་སིར་དུ་བསྐྱོད་པའི་རྡོ་སོལ་དབོར་འདྲེན་གྱི་གྲུ་གཟིངས་ཤིག་
ཏུའང་ཁོ་རང་འགྲོ་མ་འདོད། སི་ཐི་ལེ་ཁི་ལན་ཏིའི་གཤིས་འཁྱོག་རྒྱུད་གྱོང་གི་མཇུག་
འབྲས་འདིས་གསར་རྒོད་ཕའེ་ཨར་ལ་གྱོང་རག་ཏུ་འཇུག་པ་ལས་འོས་མེད། མཇུག་མཐར་
ཁོ་ལ་བཟོད་ཐབས་བྲལ་བས་སི་ཐི་ལེ་ཁི་ལན་ཏི་དང་གྲུ་དཔོན་ཉི་ཁིར་ཟི་གཉིས་མཉམ་དུ་
སྒོ་ཕྱིར་སྤྱུགས། དེ་ནས་བཟུང་ཁོ་གཉིས་ཡང་བསྐྱར་སྲང་ལམ་དུ་མི་འཁྱམ་ཀ་མེད་བྱུང་།
གསར་རྒོད་ཕའེ་ཨར་གྱི་ཞག་སྡོད་ཁང་གི་ཟ་མ་ནི་དེ་འདྲའི་གྱ་ནོམ་པ་ཞིག་གཏན
ནས་མིན་ཏེ། ཟ་མ་ཟོས་མ་ཐག་ཟས་ཅོག་འགྲམ་ནས་ཡར་ལངས་ན་སྔོན་ཏག་ཏག་ལ་
མར་སྡོད་སྐབས་དང་འདྲ་བར་ཕོ་བ་སྔར་བཞིན་བཀྲེས་འདུག དེ་ལྟ་ལགས་མོད། ཁོ་
གཉིས་ཀྱིས་ཉིན་འགའ་ལ་ས་དེའི་ཟ་མ་སེམས་ནས་བརྗེད་དཀའ་འདུག
ཁོ་གཉིས་ཀྱིས་བཀྲེས་ཤིང་ལྟོགས་པ་ཞེས་པའི་བྲོ་བ་ངོ་མ་དེ་ག་འདྲ་ཞིག་ཡིན་པ་དངོས་ཐེངས་འདིར་
སུ་མྱངས་སོང་། ཚལ་ཁུ་སྦྱིན་པ་གཏོང་ས་དང་ཞག་སྡོད་བྱེད་ས་ཚང་མས་ཁོ་གཉིས་ལ་སྒོ་
བརྒྱབ་ཟིན་པས། ད་ལྟ་ཁོ་གཉིས་ཀྱི་ལྟོ་བ་ཕུད་ཐབས་སུ་ལྷག་ཡོད་པ་ནི་སོབ་གོར་སྦྱིན་པ་
གཏོང་ས་ནས་བྱིན་པའི་སོབ་གོར་ལེབ་མོ་གཅིག་ཙམ་ལས་མེད། མཚན་མོར། ཁོ་གཉིས་
ལ་གདམ་ག་ཅི་ཡང་མེད་པར་གང་དུ་སྡོད་ས་ཡོད་ན་དེ་རུ་སྡོད། སྐབས་རེར་མེ་འཁོར་
འབབ་ཚིགས་ཀྱི་བཞི་མདོའི་འཁོར་སྒྲོམ་སྟོང་བའི་ནང་དུ་ཉལ། སྐབས་རེར་ཚོང་ཟོག་ས་
ཚིགས་རྒྱབ་ཀྱི་ཁ་ཁྲེའི་འཁོར་སྒམ་དུ་མཚན་འཁྱོལ་བར་བྱས། ཡིན་ནའང་། གྲང་ངར་ཧ་
ཅང་ཆེ་བའི་སྐབས་སུ་དུས་རྒྱུན་ཆུ་ཚོད་གཅིག་གཉིས་ཙམ་རིང་ལ་གཉིད་ཐུན་རེ་བརྒྱབ་
རྗེས། རྒྱ་ལམ་དུ་ཕར་འགྲོ་ཚུར་འོང་བྱས་ཏེ་ལུས་ལ་དྲོད་སྐྱེད་ཐབས་བྱས། ཁོ་གཉིས་ལ་
སྡུག་བསྔལ་ཆེས་ཆེ་བ་ནི་ཐ་མག་འཐེན་རྒྱུ་མེད་པ་དེ་རེད། གྲུ་དཔོན་ཉི་ཁིར་ཟི་ལ་ཐ་མག་
འཐེན་རྒྱུ་མེད་ཚེ་གསོན་ཐབས་མེད་པ་ཞིག་ཏུ་ཆགས། ཁོ་རང་སྦི་རག་ཁང་ཆུང་བ་དག་
ཏུ་ཕྱིན་ཏེ་ཉིན་སྔོན་མར་གཞན་གྱིས་སར་གཡུགས་པའི་དུ་སྣེ་དང་ཞུའེ་ཅ་འཐུ་མགོ་རྩོམ།
“ངའི་རྭ་ཙེ་འདིས་འདི་ལས་བཙོག་པའི་དུ་བ་སྣ་ཚོགས་འཐེན་མྱོང་།” ཁོས་སྐད་ཆ་
ཞིག་བསྣན་ཞིང་། རང་གིས་རང་ཉིད་ཀྱི་འཕྱ་སྨོད་སེལ་ཆེད་ཕྲག་པ་གཟེང་གཟེང་ཞིག་
བྱས། ཁོས་སྐད་ཆ་འདི་བཤད་པའི་སྐབས་སུ་ཡང་བདག་གིས་བྱིན་པའི་དུ་སྒམ་ལས་ཞུའེ་
ཅ་གཉིས་བླངས་ཏེ། གཅིག་ཁ་ནང་དུ་བཙུགས་པ་དང་གཅིག་ཨམ་ཕྲག་ཏུ་བཅུག
སྐབས་རེར་སྟབས་ལེགས་ཏེ་ཁོ་གཉིས་ལ་དངུལ་ཉུང་ངུ་རེ་འཚོལ་བའི་གོ་སྐབས་རག
སྐབས་རེཪ་འགྲུལ་སྐྱེལ་གྲུ་ཆེན་ཞིག་རབ་ཁར་སླེབས་པ་ན། གྲུ་དཔོན་ཉི་ཁིར་ཟིས་དུས་
ཚོད་ལ་ལྟ་མཁན་དེར་འབྲེལ་བ་བཙུགས་ཏེ་ཁོ་གཉིས་ལ་གནས་སྐབས་ཀྱི་དངོས་ཁལ་
ཕོག་འགེལ་གྱི་ལས་ཀ་རེ་འཚོལ་བར་བྱེད། གལ་སྲིད་དབྱིན་ཇིའི་གྲུ་གཟིངས་ཤིག་ཡིན་
ཚེ། ཁོ་ཚོས་ལྐོག་ཏུ་མཚོ་གྲུའི་པང་གཅལ་འོག་གི་གྲུ་ཁང་ནས་གྲུ་པ་རྣམས་དང་མཉམ་དུ་
ཟས་འགྲངས་ཚད་ཅིག་བཟའ་ཐུབ། ཡིན་ནའང་། འདི་ལྟར་བྱེད་པ་ལ་ཉེན་ཁ་ངེས་ཅན་
ཞིག་བརྒྱུད་དགོས་ཏེ། གལ་སྲིད་མཚོ་གྲུའི་ཐོག་གི་མཐོ་རིམ་གྲུ་མཁན་གྱིས་ཤེས་ཚེ་ཁོ་ཚོ་
གྲུ་གཅལ་གྱི་སྟེང་མར་བདའ་བར་མ་ཟད། ཁོ་ཚོ་མྱུར་དུ་འབབ་ཆེད་འཕོངས་ཚོས་ལ་རྡོག་
ཐོ་ཞིག་ཀྱང་གཞུ་སྲིད་པ་ཡིན།
“མིའི་ལྟོ་བ་འགྲངས་ན། འཕོངས་ཚོས་ལ་རྡོག་ཐོ་ཞིག་གཞུས་པ་ནི་ཅི་ཡང་
མིན།” གྲུ་དཔོན་ཉི་ཁིར་ཟིས་བཤད་རྒྱུར། “ང་ལ་མཚོན་ན། ཁོང་ཁྲོ་གཏན་ནས་མི་ལངས།
མཐོ་རིམ་གྲུ་མཁན་དག་གིས་མཚོ་གྲུའི་སྟེང་གི་སྒྲིག་སྲོལ་ལ་དོ་སྣང་བྱེད་དགོས།"
བདག་གི་མིག་ལམ་དུ་རི་མོ་ཞིག་མངོན་སུམ་དུ་ཤར་འོངས། གྲུ་དཔོན་གྱི་ལག་རོགས་
པ་གཙོ་བོ་ཞིག་གིས་ཁོང་ཁྲོ་ཆེན་པོའི་ངང་རྐང་པ་གཡུགས་ཐེངས་གཅིག་གིས་གྲུ་དཔོན་
ཉི་ཁིར་ཟི་མགོ་མཇུག་ལྡོག་སྟེ་གྲུ་གཅལ་སྟེང་མར་སྒྲིལ་འོང་། ཁོ་ནི་དབྱིན་ཇི་པ་ངོ་མ་ཞིག་
དང་འདྲ་བར་དབྱིན་ཇིའི་ཟོང་གྲུ་རུ་ཁག་གི་གཟབ་ནན་གྱི་སྒྲིག་ལམ་འདིའི་སྙིང་སྟོབས་
ལ་ཤིན་ཏུ་དགའ་པོ་ཡོད།
ཉའི་ཁྲོམ་ར་ལས་སྐབས་རེར་ལས་ཀ་རྩག་རྩིག་རེ་རྙེད་ཐུབ། ཡང་ཉིན་ཞིག་ལ། ཁ་ཁྲེ་
ཞིག་གིས་རབ་ཁར་སྤུངས་པའི་ཚ་ལི་མ་སྒམ་མང་པོ་ཞིག་དབོར་འདྲེན་བྱེད། སི་ཐི་ལེ་ཁི་
ལན་ཏི་དང་གྲུ་དཔོན་ཉི་ཁིར་ཟི་གཉིས་ཀྱིས་དེ་དག་རྩིག་རོགས་བྱས་པས་མི་རེར་ཧྥ་སྒོར་
རེ་འཐོབ། ཉིན་ཞིག་ཁོ་གཉིས་ལ་ལམ་ལྷོང་ཡག་པོ་བྱུང་སོང་། དེ་ནི་མ་ཏ་ཀ་སི་ཁ་ནས་རེ་
སྨོན་ཟུར་གླིང་བསྐོར་ཏེ་འོངས་པའི་ཟོང་གྲུ་ཞིག་ལ་ཚོན་རྩི་འབྱུག་དགོས་ཤིང་། ཞག་སྡོད་
ཁང་གི་སྦྱིན་བདག་ཅིག་ལ་དེ་བསྒྲུབ་པའི་གན་རྒྱ་ཐོབ་པས། ཁོ་གཉིས་ཀྱིས་བསྟུད་མར་
ཉིན་ཁ་ཤས་ལ་གྲུ་གཞོགས་སུ་བསླངས་པའི་ཤིང་ལེབ་ཅིག་གི་སྟེང་དུ་འགྲེངས་ཏེ་བཙའ་
ཡིས་ཟིན་ཏེ་ཁྲ་ཐིག་བབས་པའི་གྲུ་ངོས་ལ་ཚོན་རྩི་བྱུགས། ལས་ཀ་འདི་ནི་སི་ཐི་ལེ་ཁི་
ལན་ཏིའི་ཟུར་ཟ་ལང་ཤོར་གྱི་གཤིས་ཀ་དེར་མཐུན་པ་ཐག་གིས་ཆོད། བདག་གིས་ཉི་ཁིར་
ཟི་ལ་དཀའ་ངལ་མྱོང་བའི་ཉིན་དེ་དག་རིང་ལ་སི་ཐི་ལེ་ཁི་ལན་ཏི་ལ་མྱོང་ཚོར་ག་འདྲ་
ཞིག་ཡོད་མེད་དྲིས།
“ཁོའི་ངག་ལས་སྨྲེ་ངག་འདོན་པ་ཞིག་གཏན་ནས་ཐོས་མ་མྱོང་།” གྲུ་དཔོན་ཉི་
ཁིར་ཟིས་ལན་འདེབས་རྒྱུར། “སྐབས་རེར་སེམས་མི་སྐྱིད་པའི་སྣང་བ་རེ་ཡོད་མོད། ཡིན་
ནའང་། ངེད་གཉིས་ཀྱིས་ཉིན་གང་བོར་ཟས་ཁམ་གང་ཡང་ཟ་མི་ཐུབ་ཅིང་། ཀྲུང་གོ་པའི་
ས་ནས་ཁང་གླ་ཙམ་ཡང་ལག་ཏུ་རག་དཀའ་བའི་དུས་སུའང་། ཁོ་སྔར་བཞིན་འཛིང་འབུ་
ཇི་བཞིན་ས་ལྡིང་གནམ་ལྡིང་བྱེད།”
བདག་བྱེད་སྟངས་འདི་ལ་ཡ་མཚན་གཏན་ནས་མི་སྐྱེས། སི་ཐི་ལེ་ཁི་ལན་ཏི་ནི་
དངོས་གནས་མཐའ་འཁོར་གྱི་ཁོར་ཡུག་གི་ཚུལ་ལས་ཡོངས་སུ་བརྒལ་བའི་སྐྱེ་བོ་ཞིག་
རེད། ཆེས་ཐབས་རྡུགས་པའི་སྐབས་སུའང་ཁོ་ནམ་ཡང་དེ་ལྟར་ཡིན། འདི་ནི་ཡང་སྙིང་
སེམས་ཁམས་བསམ་གཏན་ལ་གནས་པའམ་ཡང་ན་འགལ་ཟླ་ཁ་སྤྲོད་དུ་ལངས་པ་གང་
ཡིན་གསལ་བོར་བཤད་དཀའ།
“ཀྲུང་གོའི་རྩྭ་ཁང་།” འདི་ནི་ཡུལ་གྱར་པ་ཞིག་གིས་མིག་ཡ་གཅིག་ཅན་གྱི་ཀྲུང་
གོ་པ་ཞིག་གིས་པུ་ཐི་ལེ་ལམ་གྱི་ཉེ་འགྲམ་དུ་མགྲོན་ཁང་ཉམ་ཐག་ཅིག་གཉེར་བ་དེར་
མིང་བཏགས་པ་རེད། མགྲོན་ཁང་དེར་དོང་ཙེ་དྲུག་བྱིན་ན་མལ་ཁྲི་ཆུང་ཆུང་ཞིག་ཉོ་ཐུབ་
ཅིང་། དོང་ཙེ་གསུམ་གྱིས་ཞག་གཅིག་རིང་པང་གཅལ་གྱི་སྟེང་དུ་ཉལ་ཐུབ། ཁོ་གཉིས་
ཀྱིས་མགྲོན་ཁང་དེར་ཁོ་གཉིས་དང་འདྲ་བའི་ཉམ་ཐག་པའི་གྲོགས་པོ་གང་མང་ཞིག་ངོ་
ཤེས་སོང་། དེ་དག་ལ་དངུལ་སྐར་གང་ཡང་མེད་ཅིང་མཚན་མོར་ནམ་ཟླ་ཧ་ཅང་འཁྱག་
པའི་དུས་དང་ཁེལ་དུས། ཁོ་ཚོས་ཐེ་ཚོམ་ཅི་ཡང་མེད་པར་ཉིན་མོར་སྟབས་ལེགས་ཏེ་
ཧྥ་སྒོར་གཅིག་ཙམ་ལག་ཏུ་སོན་པའི་སྐྱེ་བོ་གང་དེའི་ལག་ནས་ཁང་གླ་རེ་གཡོར་ངེས་
ཡིན། ཡུལ་གྱར་པ་འདི་དག་ལ་གཏོང་ཕོད་ཤིན་ཏུ་ཆེ་སྟེ། སུ་ཞིག་གི་ལག་ཏུ་དངུལ་
ཡོད་ཚེ་གཞན་རྣམས་དང་མཉམ་དུ་ལོངས་སུ་སྤྱོད་པར་བྱེད། ཁོ་ཚོ་ནི་འཛམ་གླིང་གི་
ཡུལ་གྲུ་སོ་སོ་ནས་འོངས་ནའང་། ཁོ་པ་ཚོ་གྲོགས་ཕན་ཚུན་ལ་མཛའ་ཞིང་བརྩེ་བར་
མ་ཟད། རྒྱལ་ཁོངས་མི་འདྲ་བའི་ཆ་ནས་ཁོ་ཚོ་ཕན་ཚུན་མི་མཐུན་པའི་གནས་ཚུལ་
གཏན་ནས་མེད། དེའི་ཕྱིར། ཁོ་ཚོའི་སེམས་སུ་ཁོ་པ་ཚོ་ནི་རྒྱལ་ཁབ་གཅིག་སྟེ། བདེ་
སྐྱིད་ཡུལ་ཚོའི་རང་དབང་དང་ལྡན་པའི་བློན་འབངས་ཏེ། རྒྱལ་ཁབ་འདིའི་མངའ་
ཁོངས་ཡངས་ཤིང་རྒྱ་ཆེ་བས་ཁོ་ཚོ་ཚང་མ་རང་ཉིད་ཀྱི་མངའ་ཁོངས་སུ་འདུས་ཡོད་སྙམ།
“སི་ཐི་ལེ་ཁི་ལན་ཏི་ངོ་མ་ཁྲོས་བྱུང་ན་དེ་ནི་རང་ག་བ་ཞིག་གཏན་ནས་མིན།” གྲུ་དཔོན་
ཉི་ཁིར་ཟིས་སྐབས་དེ་ཕྱིར་དྲན་གྱི་ཚུལ་དུ་བཤད་རྒྱུར། “ཉིན་ཞིག་ལ། ང་ཚོ་ཐང་ཆེན་དུ་
གསར་རྒོད་ཕའེ་ཨར་ལ་ཐུག་བྱུང་། ཕའེ་ཨར་གྱིས་དེ་སྔ་ཁྲ་ལེ་ཟི་ལ་བྱིན་པའི་དཔང་ཡིག་
དེ་ཕྱིར་ལེན་འདོད་རེད།"
“ཁྱོད་ལ་དགོས་ན་རང་ཉིད་ལེན་དུ་ཤོག” ཁྲ་ལེ་ཟིས་སྨྲས།
“ཕའེ་ཨར་ནི་གཟུགས་གཞི་ཆེ་ཞིང་སྟོབས་དང་ལྡན་པའི་གསར་རྒོད་ཅིག་ཡིན།
ཡིན་ནའང་། ཁྲ་ལེ་ཟིའི་བཟོ་ལྟ་དེས་ཁོ་རང་སྤ་བཀོང་བར་བྱས་སོང་། ཁོས་མཚམས་མི་
ཆད་པར་དམོད་ཚིག་བོར་བ་ལས་ཅི་ཡང་བྱ་མ་ནུས། གསར་རྒོད་ཕའེ་ཨར་གྱི་སྡིགས་
དམོད་དེར་ཉན་རིན་ཡོད་པ་ཞིག་ཡིན། དང་ཐོག་ཁྲ་ལེ་ཟིས་གདོང་མདོག་ཙམ་ཡང་མི་
འགྱུར་བར་ཉན་བཞིན་ཡོད། ཡུད་ཙམ་གྱི་རྗེས་ནས་མདུན་དུ་གོམ་པ་གང་སྤོས་ཏེ་ན་རེ།
གནའ་ཤི་བོ་དུད་འགྲོ་ལྟ་བུ་ཁྱོད་མར་སོང་ཟེར། ཁོའི་སྡིགས་དམོད་ཀྱི་ཚིག་དེ་དེ་འདྲའི་
གནོན་དཀའ་བ་ཞིག་མིན་མོད། གཙོ་བོ་ནི་ཁོས་སྡིགས་དམོད་བྱེད་པའི་བཟོ་ལྟ་དེ་རེད།
གསར་རྒོད་ཕའེ་ཨར་གྱིས་དེ་མ་ཐག་སྡིགས་དམོད་བྱེད་མཚམས་བཞག དེ་ནི་ཁོ་དཔའ་
ཞུམ་པར་གྱུར་པ་རེད། ཁོ་གཞན་ལ་དུས་ཆད་ཅིག་བཏབ་ཡོད་པ་གློ་བུར་དུ་ཡིད་ལ་དྲན་པ་
ལྟར་མྱུར་དུ་ཁ་ཕྱིར་འཁོར་ཏེ་གྱེས།”
གྲུ་དཔོན་ཉི་ཁིར་ཟིས་སྤྲོས་བརྗོད་བྱས་པའི་སི་ཐི་ལེ་ཁི་ལན་ཏིས་དེའི་དུས་སྡིགས་
དམོད་བྱས་པའི་ཚིག་རྣམས་བདག་གིས་བྲིས་པ་དེ་དང་ཨ་ན་མ་ན་ཞིག་མིན། ཡིན་ནའང་།
འདི་ནི་ཁྱིམ་ཚང་གི་ནང་མིར་ལྟ་ཀློག་ཏུ་མཁོ་འདོན་བྱས་པའི་སྐྱོ་སངས་ཀྱི་དཔེ་ཆ་ཞིག
ཡིན་ཕྱིན། བདག་གིས་བལྟས་ན་དོན་དངོས་ལས་ཅུང་ཙམ་ཡང་མི་འདའ་བའི་སླད་དུ།
ཡོན་ཏན་ཡོད་མེད་གཉིས་ཀྱིས་བལྟ་ཤེས་པའི་ཐ་སྙད་ལ་བརྗེས་ན་ལེགས་སྙམ།
གསར་རྒོད་ཕའེ་ཨར་ནི་གྲུ་པ་སྤྱིར་བཏང་རྣམས་ཀྱིས་བརྙས་བཅོས་བྱས་ན་བཟོད་
བསྲན་བྱས་ཏེ་སྡོད་མཁན་ཞིག་གཏན་ནས་མིན་ཟེར། ཁོའི་དབང་ཤུགས་ནི་ཁོའི་སྙན་
གྲགས་འབའ་ཞིག་ལ་རག་ལས། ཁོས་གཉེར་བཞིན་པའི་ཞག་སྡོད་ཁང་གི་གྲུ་པ་ཞིག་གིས་
ཁོ་གཉིས་ལ་བཤད་པ་ལྟར་ན། ཕའེ་ཨར་གྱིས་སི་ཐི་ལེ་ཁི་ལན་ཏི་གསོད་རྒྱུའི་མནའ་བོར་
ཟིན་ཟེར། དེའི་རྗེས་སུ་ཡང་གཞན་ཞིག་གིས་ཁོ་གཉིས་ལ་དེ་དང་མཚུངས་པའི་སྐད་ཆ་
ཞིག་བཤད་བྱུང་།
ཉིན་ཞིག་གི་དགོང་མོར། གྲུ་དཔོན་ཉི་ཁིར་ཟི་དང་སི་ཐི་ལེ་ཁི་ལན་ཏི་གཉིས་པུ་ཐི་
ལེ་ལམ་གྱི་ཨར་ཁང་ཞིག་ཏུ་ཡོད། པུ་ཐི་ལེ་ལམ་ནི་སྲང་ལམ་ཧ་ཅང་དོག་མོ་ཞིག་ཡིན་ལ་
གཞོགས་གཉིས་སུ་ཁང་ལེབ་ཕྲེང་བ་བཞིན་བསྟར་ཡོད། ཁང་པ་རེ་རེར་ཁང་མིག་གཅིག་
ལས་མེད་ཅིང་དེ་དག་ནི་འཚང་ཁ་ཤིག་ཤིག་བྱེད་པའི་ཁྲོམ་རའི་སྤྱིལ་བུའམ་ཡང་ན་རྟ་
རྩལ་ཚོགས་པའི་ཕྱུགས་གཟེབ་དང་གཉིས་སུ་མེད། ཁང་མིག་རེ་རེའི་སྒོ་ཁར་བུད་མེད་
རེ་འགྲེངས་ཡོད་པ་མཐོང་། དེ་དག་རྣམས་ལས་ལ་ལ་ཞིག་ཤིན་ཏུ་སྒྱིད་ལུག་གི་ངང་ནས་
སྒོ་ལ་འཁེན་པའམ། ཡང་ན་སྣ་གླུ་རེ་ལེན་པའམ། ཡང་ན་འཛེར་སྐད་ཀྱིས་ལམ་འགྲོ་པ་
རྣམས་ལ་བརྡ་རེ་གཏོང་། ཡང་ལ་ལ་ཞིག་གིས་ཉབ་བེ་ཉོབ་བེའི་ངང་དཔེ་ཆར་ལྟ་བཞིན་
ཡོད། བུད་མེད་དེ་ཚོ་ནི་འགའ་རེ་ཧྥ་རན་སིའི་ཡིན་པ་དང་། འགའ་རེ་ནི་དབྱི་ཐ་ལི་དང་།
ལ་ལ་ནི་སི་ཕེན་པ་དང་། ལ་ལ་ནི་འཇར་པན་པ་དང་། གཞན་ཡང་མི་ནག་གི་རིགས་ཀྱང་
ཡོད། ལ་ལ་ཚོ་ཞིང་ལ་ལ་རིད། དེ་དག་གི་སྐེག་ཚོས་མཐུག་པོའི་གདོང་བ་དང་། མིག་སྨན་
ནག་པོའི་སྨིན་མ། ཚོས་ཀྱིས་དམར་བའི་མཆུ་སྒྲོས་བཅས་ཀྱི་འོག་ཏུ། ཁྱོད་ཀྱིས་ལོ་ཟླའི་
ཕྲེང་བས་བུད་མེད་དེ་ཚོའི་གདོང་ལ་བྲིས་པའི་གསུབ་ཏུ་མེད་པའི་གཉེར་མ་དང་། བག་
མེད་ཐ་ཤལ་བའི་ལས་ཀྱིས་བཏོད་པའི་རྨ་ཤུལ་རེ་རེ་མཐོང་ཐུབ། དེ་དག་གི་ཁྲོད་ལ་ལས་ཤ་
འབྱར་ནག་པོ་དང་ཤ་མདོག་ཅན་གྱི་འབོབ་རིང་གྱོན་ཡོད་པ་དང་། ལ་ལས་མགོ་སྐྲ་འཇིལ་
ལིར་དང་སྐྲ་མདོག་སེར་པོར་བསྒྱུར་ཡོད་ཅིང་། སེང་རས་ཀྱི་ལྭ་བ་གྱོན་ཏེ་བུ་མོ་ཆུང་ཆུང་
གི་བཟོ་ལྟའི་སྒེག་ཆས་སྤྲས་ཡོད། སྒོ་མོ་བརྒྱངས་པའི་ཕྱི་རོལ་ནས་བལྟས་ན། ཁང་པའི་ཐང་
ལ་བཏིངས་པའི་སོ་ཕག་དམར་པོ་དང་། ཤིང་གི་མལ་ཁྲི་ཆེན་པོ། གསོམ་པའི་ཅོག་ཙེའི་
སྟེང་གི་ཆུ་རྫ་དང་ཀ་ཏོ་ར་སོགས་མཐོང་ཐུབ། སྲང་མདོ་རུ་ཕར་འགྲོ་ཚུར་འོང་བྱེད་པའི་
སྐྱེ་བོ་མང་པོ་ཞིག་མཐོང་ཐུབ་པ་སྟེ། དེ་དག་ནི་ཡུལ་སྐོར་མཚོ་གྲུའི་སྟེང་གི་ཧིན་རྡུའི་གྲུ་
པ་དང་། སུའེ་ཏེན་གྱི་དར་ཤིང་གསུམ་ཅན་གྱི་གཡོར་གྲུའི་སྟེང་གི་མགོ་སྐྲ་སེར་པོ་ཅན་གྱི་
ཡོ་རོབ་བྱང་མའི་མི། དམག་གྲུའི་སྟེང་གི་འཇར་པན་གྱི་དམག་མི། དབྱིན་ཇིའི་གྲུ་པ། སི་
ཕེན་པ། ཧྥ་རན་སིའི་མཚོ་སྐོར་དམག་གྲུའི་སྟེང་གི་མཚོ་དམག ཨ་རིའི་ཟོང་གྲུའི་སྟེང་གི་
མི་ནག་སོགས་ཡིན། ཉིན་མོར། གནས་འདི་ཧ་ཅང་རྫོབ་རོ་ཆགས་ཡོད་ནའང་། མུན་རུབ་
པའི་རྗེས་སུ། ཁང་མིག་ཆུང་ཆུང་རྣམས་ཀྱི་ནང་གི་གློག་སྒྲོན་གྱི་འོད་མདངས་འོག སྲང་
ལམ་འདིར་ཉོན་མོངས་ཀྱི་འགུགས་ཤུགས་ཤིག་རྒྱས་ཡོད། མཁའ་དབྱིངས་སུ་ཆགས་སྲེད་
ཀྱི་རླངས་པ་ཞིག་འཐུལ་བ་དེས་གཞན་རྣམས་ལ་དབུགས་བསྒགས་པའམ་སྐྱི་གཡའ་བའི་
སྣང་བ་ཞིག་སྟེར། ཡིན་ནའང་། ཁྱོད་རང་ཡོངས་སུ་བསྡམས་ཤིང་ཁྱོད་ཀྱི་ཚོར་བ་དྲག་ཏུ་
རྒྱས་པར་བྱེད་པའི་སྣང་ཚུལ་འདིའི་ཁྲོད་དུ་གསང་བ་ཅི་ཞིག་བསྐུངས་འདུག སྐྱེ་བོ་རྣམས་
ཀྱིས་རྟོགས་དཀའ་བའི་གདོད་མའི་སྟོབས་ཤུགས་ཤིག་གིས་ཡང་བསྐྱར་ཁྱོད་རང་ཡིད་སུན་
པར་བྱེད་པར་མ་ཟད། ཁྱོད་ཀྱི་ལུས་སེམས་ཡོངས་སུ་ཀུན་ནས་འཆིང་བར་བྱེད། གནས་
འདི་ན་དཔལ་ཡོན་གུས་ཞབས་དང་ཞི་དུལ་ངོ་སོ་ཟེར་བ་ནི་ཀུན་ནས་རྨེག་མེད་དུ་གྱུར་
ཅིང་། སྐྱེ་བོ་རྣམས་ཀྱིས་གདོང་ཁ་གཏོད་ས་ནི་མག་མོག་གི་དངོས་ཡོད་ཡིན་ལ། གཅིག་
ནས་སྤྲོ་སེམས་རྒྱས་ཤིང་གཉིས་ནས་སྐྱོ་སྣང་སྦྱིན་པའི་རྣམ་པ་ཞིག་གིས་ཡོད་ཚད་ཡོངས་
སུ་བཏུམས་ཡོད།
སི་ཐི་ལེ་ཁི་ལན་ཏི་དང་གྲུ་དཔོན་ཉི་ཁིར་ཟི་གཉིས་སྡོད་སའི་ཨར་ཁང་དུ་རྣོ་སྦྲེང་
རང་འགུལ་ཅན་ཞིག་བཞག་ཡོད་ཅིང་། དེ་ལས་གཏན་ཆགས་ཀྱི་རོལ་དབྱངས་རྣར་གཟན་
པ་ཞིག་དཀྲོལ། ཁང་པའི་ཕྱོགས་སོ་སོ་ནས་སྐྱེ་བོ་རྣམས་ཀྱིས་མདུན་ཅོག་ཆུང་ཆུང་རེའི་
མཐའ་བསྐོར་འདུག འདི་ན་གྲུ་པ་དྲུག་བདུན་ཙམ་ཨ་རག་གིས་ར་བཟི་བར་འགྱུར་མགོ་
རྩོམ་པས་ཁ་ནས་འུར་སྐད་རྒྱག དེ་ན་དམག་མི་སྐོར་ཞིག་ཙོག་འདུག ཁང་པའི་དཀྱིལ་
དུ་མི་གཉིས་རེ་གཉིས་རེ་བྱས་ཏེ་འཚང་ཁ་ཤིག་ཤིག་གིས་བྲོ་འཁྲབ། ཁ་སྤུ་རིང་ཞིང་
གདོང་མདོག་ནག་པའི་གྲུ་པ་དེས་རྩུབ་ཅིང་མཁྲེགས་པའི་ལག་པས་རང་གི་བྲོ་ཟླ་དམ་དུ་
བསྡམས་ཡོད། བུད་མེད་ཚོས་ནང་འབྱར་ཙམ་ལས་གྱོན་མེད། སྐབས་རེར་གྲུ་པ་གཉིས་རེ་
ཡར་ལངས་ཏེ་ཕན་ཚུན་ལ་འཐམ་སྟེ་བྲོ་འཁྲབ་འོངས། འུར་འུར་ཟིང་ཟིང་གི་སྒྲ་དེས་རྣ་
བའང་འོན་པར་བྱེད། སྐྱེ་བོ་ཚོགས་ཀྱི་ཁྲོད་དུ་ཨ་རག་མི་འཐུང་མཁན་དང་། འུར་མི་རྒྱག་
མཁན། གད་མོ་མི་དགོད་མཁན་གཅིག་ཀྱང་མེད། སྐྱེས་པ་ཞིག་གིས་རང་གི་བརླ་ཐོག་ཏུ་
ཙོག་པའི་བུད་མེད་དེར་ཤུགས་ཀྱིས་འོ་ཞིག་བྱས་པ་ན། དབྱིན་ཇིའི་གྲུ་པའི་ཁྲོད་ཀྱི་གཅིག་
གིས་ཤུ་སྒྲ་ཞིག་སྒྲོག་ངེས་ཤིང་། དེ་དང་བསྟུན་ཏེ་ཁང་པའི་འུར་སྒྲ་སྔར་བས་ཀྱང་ཆེ་རུ་
འགྲོ། དེ་བཞིན་དུ་སྐྱེས་པ་ཚོའི་འཇུར་རྟས་བསླངས་པའི་ས་རྡུལ་དང་། ཁ་ནས་ཕྱིར་ཕུད་
པའི་དུ་སྨུག་གིས་ཁང་པའི་ནང་དུད་སྤྲིན་ཞིག་འཁྲུགས་སུ་བཅུག་ཡོད། ཨར་སྟེགས་ཀྱི་
རྒྱབ་ཏུ་བུད་མེད་ཅིག་ཙོག་སྟེ་བྱིས་པར་ནུ་མ་སྙུན་གྱིན་ཡོད། གཟུགས་ཐུང་ཞིང་གདོང་
ཡོངས་ལ་སྨེ་ཁྲས་ཁེངས་པའི་ན་གཞོན་ཞབས་ཞུ་པ་དེས་སྦི་རག་གི་ཆང་ཕོར་གྱིས་བཀང་
བའི་སྡེར་མ་བཏེགས་ཏེ་རྐང་པར་དལ་བ་མེད་པར་ཕར་འགྲོ་ཚུར་འོང་བྱེད།
ཡུད་ཙམ་གྱི་རྗེས་སུ། གསར་རྒོད་ཕའེ་ཨར་མི་ནག་གཟུགས་རིང་གཉིས་དང་མཉམ་
དུ་ནང་དུ་འོངས། བལྟས་པ་ཙམ་གྱིས་ཁོ་རང་ར་བཟི་བར་གྱུར་འདུག་པ་ཤེས་ཐུབ། ཁོས་
བསམ་བཞིན་དུ་དོན་རྐྱེན་སློང་མགོ་བརྩམས། ཕའེ་ཨར་ནང་དུ་ཐོན་མ་ཐག་ཕར་འཁྱོར་
ཚུར་འཁྱོར་ཞིག་བྱས་པས་སྟེགས་བུ་ཞིག་ལ་ཐོགས་ཏེ་དེའི་སྟེང་གི་སྦི་རག་གི་ཕོར་བ་
ཞིག་སར་བསློགས། ཅོག་ཙེ་དེའི་མཐའ་སྐོར་དུ་སྡོད་པ་ནི་དམག་མི་གསུམ་རེད། ཕྱོགས་
གཉིས་ཀས་དེ་མ་ཐག་ཁ་འཛིང་བྱས། ཨར་ཁང་གི་སྦྱིན་བདག་སླེབས་བྱུང་། ཁོས་གསར་
རྒོད་ཕའེ་ཨར་ཕྱི་རུ་སོངས་ཞེས་བཀའ་བསྒྲགས། སྦྱིན་བདག་ནི་ངང་ཐུང་ཞིག་ཡིན་ཞིང་།
མགྲོན་པོ་རྣམས་ཀྱིས་ཁོའི་ཨར་ཁང་ལས་དོན་རྐྱེན་བསླང་མི་ཆོག གསར་རྒོད་ཕའེ་ཨར་
དཔའ་ཅུང་ཟད་ཞུམ་པར་གྱུར། ཁོས་ཨར་ཁང་གི་སྦྱིན་བདག་ལ་དེ་འདྲའི་ཕོག་ཐུག་བཟོ་
མི་ཕོད་དེ། དེས་ནི་སྦྱིན་བདག་ལ་ཉེན་རྟོག་པའི་རྒྱབ་བརྟེན་ཡོད་པའི་རྐྱེན་རེད། ཕའེ་
ཨར་གྱིས་སྡིགས་དམོད་ཅིག་བྱས་རྗེས་ཁ་ཕྱིར་འཁོར་ཏེ་འགྲོ་བར་བརྩམས། ཁོས་གློ་བུར་
དུ་སི་ཐི་ལེ་ཁི་ལན་ཏི་མཐོང་བྱུང་། ཁོ་འཁྱར་འཁྱོར་ངང་སི་ཐི་ལེ་ཁི་ལན་ཏིའི་སྔུན་ལ་
སོང་སྟེ་སྐད་ཆ་ཚིག་གཅིག་ཀྱང་མ་བཤད་པར། ཐད་ཀར་སི་ཐི་ལེ་ཁི་ལན་ཏིའི་གདོང་ལ་
མཆིལ་ཞགས་ཤིག་འཕངས། སི་ཐི་ལེ་ཁི་ལན་ཏིས་ཆང་ཕོར་ཞིག་བླངས་ཏེ་ཁོ་ལ་བརྒྱབ།
བྲོ་པ་རྣམས་ཀྱིས་དེ་མ་ཐག་བྲོ་འཁྲབ་མཚམས་བཞག སྐད་ཅིག་མ་དེའི་རིང་ལ། ཨར་
ཁང་ཧྲིལ་པོ་ཧ་ཅང་ལྷིང་འཇགས་སེ་གྱུར་ཅིང་ཐ་ན་སྒྲ་ཙམ་ཡང་ཐོས་རྒྱུ་མི་འདུགཡིན་
ནའང་། སྐབས་དེར་གསར་རྒོད་ཕའེ་ཨར་སི་ཐི་ལེ་ཁི་ལན་ཏིའི་སྟེང་དུ་མཆོངས་པ་ན།
གློ་བུར་དུ་དེ་རུ་ཡོད་པའི་མི་ཚོགས་རྣམས་ངར་ཤུགས་ཇེ་ཆེར་གྱུར། སྐད་ཅིག་དེ་ཉིད་
ལ། ཨར་ཁང་ཧྲིལ་པོ་ནས་ཕན་ཚུན་དམར་འཛིང་བྱས་བྱུང་། སྦི་རག་གི་སྟེགས་བུ་སར་
བསྒྱེལ། ཤེལ་ཕོར་རྣམས་ས་ལ་གཡུགས་པས་ཆག་སྟེ་གྲུག་གྲུག་ཏུ་གྱུར། ཕྱོགས་གཉིས་
ཀའི་དམར་འཛིང་སྔར་བས་ཛ་དྲག་ཅན་དུ་སོང་། སྐབས་དེར་བུད་མེད་རྣམས་སྒོ་འགྲམ་
དང་ཚོང་སྒྲོམ་གྱི་རྒྱབ་ཏུ་སྦ། ལམ་འགྲོ་པ་རྣམས་སྲང་མདོ་ནས་ཚུར་ནང་དུ་འཚང་བྱུང་།
གང་སར་དམོད་མོའི་སྒྲ་དང་། ཁུ་ཚུར་གྱིས་གཞུས་པའི་སྒྲ། འོ་དོད་ཀྱི་སྒྲ་སོགས་ཀྱིས་ཁྱབ་
ཅིང་། ཁང་པའི་དཀྱིལ་དུ་མི་བཅུ་ལྷག་གིས་མཉམ་དུ་དམར་འཛིང་བྱེད་ཅིང་ཁོ་ཚོ་སུ་
རྒྱལ་སུ་ཕམ་ཤན་འབྱེད་དཀའ་བའི་ཚད་ལ་སླེབས་ཡོད། གློ་བུར་དུ་ཉེན་རྟོག་པ་ནང་དུ་
མཆོངས་འོངས། སྐབས་དེར་མི་ཚོགས་སྔ་གཞུག་བརྩད་དེ་སྒོ་ཕྱིར་བྲོས། ཨར་ཁང་དུ་ཅུང་
ཙམ་འཇམ་ཅག་གེར་གྱུར་པ་ན། གསར་རྒོད་ཕའེ་ཨར་དྲན་མེད་དུ་བརྒྱལ་ཏེ་ས་ལ་བསྙལ་
འདུག་པ་མཐོང་། ཁོའི་མགོ་ན་རྨ་ཁ་ཆེན་པོ་ཞིག་འདུག གྲུ་དཔོན་ཉི་ཁིར་ཟི་ཡིས་སི་ཐི་ལེ་
ཁི་ལན་ཏི་དྲུད་དེ་ཕྱི་རོལ་གྱི་སྲང་ལམ་ཁར་བྲོས། སི་ཐི་ལེ་ཁི་ལན་ཏིའི་དཔུང་ངར་སྟེང་དུ་
ཁྲག་བཞུར་གྱིན་ཡོད་ཅིང་། ལྭ་བ་ནི་ཤར་མ་ཤར་མ་བྱས་ཏེ་གཤགས་འདུག གྲུ་དཔོན་ཉི་
ཁིར་ཟའི་གདོང་ཡོངས་ཁྲག་གིས་སྦགས་ཡོད་ཅིང་། ཁོའི་སྣ་ལ་ཁུ་ཚུར་ཞིག་ཕོག་སོང་།
“ངས་བལྟས་ན་གསར་རྒོད་ཕའེ་ཨར་སྨན་ཁང་ནས་འབུད་རག་བར་དུ་ཁྱོད་རང་མཱ་
སེ་ནས་ས་ཆ་གཞན་ཞིག་ཏུ་སོང་ན་ལེགས།” ཁོ་གཉིས་ཀྲུང་གོའི་རྩྭ་ཁང་དུ་འོངས་ཏེ་ཁྲག་
དྲེག་འཁྲུད་པའི་སྐབས་སུ། ཁོས་སི་ཐི་ལེ་ཁི་ལན་ཏི་ལ་སྨྲས།
“དངོས་གནས་བྱ་ཕོའི་དམར་འཛིང་ལས་ཀྱང་སྐྱིད།” སི་ཐི་ལེ་ཁི་ལན་ཏིས་སྨྲས།
བདག་གིས་ཁོའི་གདོང་ལས་ཟུར་ཟའི་འཛུམ་ཆུང་ཞིག་མཐོང་བྱུང་།
གྲུ་དཔོན་ཉི་ཁིར་ཟིས་སེམས་ཚེགས་ཆེན་པོ་བྱེད་ཀྱིན་ཡོད། གསར་རྒོད་ཕའེ་ཨར་
གྱིས་དོན་དག་ཆུང་ངུ་ཞིག་གི་ཆེད་དུའང་འཁོན་ལན་བསློག་སྲིད་པ་ཁོས་ཤེས་ཡོད། སི་ཐི་
ལེ་ཁི་ལན་ཏིས་ཁྲག་རྒྱུད་འདྲེས་མའི་བུ་རྒོད་འདི་ལ་ངོ་ཚ་ཆེན་པོ་ཞིག་གཏད་སོང་བས།
ཕའེ་ཨར་གྱི་ཀླད་པ་ཇེ་གསལ་དུ་སོང་དུས་དེ་ལ་དོགས་ཟོན་དང་སེམས་ཆུང་བྱེད་དགོས།
ཁོས་འཕྲལ་མ་མྱུར་དུ་ལག་འགུལ་མི་སྲིད་པར་ལྐོག་ཏུ་གོ་སྐབས་འོས་ཤིང་འཚམ་པ་ཞིག་
ལ་བསྒུག་ངེས་ཡིན། ནམ་ཞིག་གི་མཚན་མོར་སི་ཐི་ལེ་ཁི་ལན་ཏིའི་སྒལ་གཞུང་དུ་སུ་ཞིག་
གིས་གྲི་ཞིག་འཛེར་སྲིད་ཅིང་། ཉིན་གཅིག་གཉིས་ཙམ་གྱི་རྗེས་སུ་རབ་ཁའི་བཙོག་ཆུ
ལས་ཡུལ་གྱར་པ་རྒྱུས་མེད་ཅིག་གི་བེམ་པོ་རྙེད་སྲིད། ཕྱི་ཉིན་དགོང་མོ་ཉི་ཁིར་ཟི་གསར་
རྒོད་ཕའེ་ཨར་གྱི་ཁྱིམ་ལ་རྩད་གཅོད་བྱེད་དུ་སོང་། ཕའེ་ཨར་ད་དུང་སྨན་ཁང་དུ་བསྡད་
ཡོད། ཁོའི་ཆུང་མ་ཁོ་ལ་བལྟ་རུ་སོང་ལ། ཆུང་མས་བཤད་པ་ལྟར་ན། ཕའེ་ཨར་སྨན་ཁང་
ནས་བུད་མ་ཐག་སི་ཐི་ལེ་ཁི་ལན་ཏིའི་སྲོག་ལེན་རྒྱུ་ཞེས་མནའ་བོར་ཟིན་ཟེར།
ཡང་གཟའ་འཁོར་གཅིག་འདས་ཟིན།
“ངས་རྒྱུན་དུ་དེ་ལྟར་བཤད་པ་ཡིན།” གྲུ་དཔོན་ཉི་ཁིར་ཟིས་མུ་མཐུད་དུ་སྐབས་
དེའི་གནས་ཚུལ་ཕྱིར་དྲན་བྱེད་ཞོར་བཤད་རྒྱུར། “མི་ལ་རྡུང་རེས་བྱེད་ན་བརྡུངས་ཤ་སྟག་
བྱེད་དགོས། དེ་ལྟར་ན་ཁྱོད་ཀྱིས་དེའི་རྗེས་ནས་ཅི་ཞིག་བྱ་དགོས་པར་བསམ་བློ་གཏོང་
བའི་ཁོམ་ལོང་ཡོད།”
འདིའི་རྗེས་སུ་སི་ཐི་ལེ་ཁི་ལན་ཏི་ལ་ལམ་འགྲོ་རྒྱུགས་བྱུང་། ཨོ་སི་ཁྲུ་ལི་ཡར་བསྐྱོད་
པའི་མཚོ་གྲུ་ཞིག “གྲུ་པའི་གཞིས་ཁྱིམ” དུ་ཐབ་གཉེར་པ་ཞིག་འཚོལ་དུ་འགྲོ་བའི་
སྐབས་དང་འཕྲད། མ་གཞིར་སྔར་གྱི་ཐབ་གཉེར་པ་དེ་སྨྱོ་ནད་ཀྱིས་བཟུང་སྟེ་ཊི་པུ་ལོ་ཐའོ་
ཉེ་འགྲམ་དུ་མཚོ་ལ་ལྕེབས།
“ཁྱོད་ཀྱིས་སྐར་མ་གང་ལའང་དལ་འགོར་མ་བྱེད། གྲོགས་པོ་ལགས། མྱུར་དུ་རབ་
ཁར་སོང་།” གྲུ་དཔོན་གྱིས་སི་ཐི་ལེ་ཁི་ལན་ཏི་ལ་བཤད་རྒྱུར། “མྱུར་དུ་མིང་རྟགས་ཁོད།
ཁྱོད་ལ་དཔང་ཡིག་ཡོད།”
སི་ཐི་ལེ་ཁི་ལན་ཏི་དེ་མ་ཐག་ཏུ་ལམ་ལ་ཆས། དེ་ནས་བཟུང་གྲུ་དཔོན་ཉི་ཁིར་ཟིས་
ཁོ་རང་གཏན་ནས་མཐོང་མ་མྱོང་། མཚོ་གྲུ་དེ་རབ་ཁ་ནས་དུས་ཚོད་དྲུག་ཙམ་ལས་མ་
བསྡད། ས་སྲོས་ཀྱི་དུས་སུ། གྲུ་དཔོན་ཉི་ཁིར་ཟིས་མཚོ་གྲུའི་དུད་ཁུང་ལས་དུ་བ་ནག་པོ་
ཞིག་འཕྱུར་བ་དེ་རིམ་གྱིས་ཇེ་ཉུང་དུ་གྱུར་པ་དང་། མཚོ་གྲུ་དགུན་ཁའི་མཚོ་ངོས་སུ་རླུང་
གི་རྒྱུ་བ་དང་བསྟུན་ཏེ་ཆུ་རླབས་གཤགས་ཏེ་ཤར་ཕྱོགས་སུ་སྐྱོད་པར་བལྟས།
བདག་གིས་གཏམ་རྒྱུད་འདི་དག་ཅི་ནུས་གང་ལྕོགས་ཀྱིས་གསོན་ཉམས་ལྡན་པ་ཞིག
ཏུ་གཏོང་འདོད་ཡོད། རྒྱུ་མཚན་ནི་བདག་གིས་བརྒྱུད་རིམ་འདི་དག་ཁོ་ལོན་ཏོན་ཨ་ཧྲི་
ལེ་མེ་ཏོག་ལྡུམ་རའི་ནང་དུ་སྡོད་སྐབས་ཀྱི་འཚོ་བ་དང་གཤིབ་བསྡུར་ཞིག་བྱ་བར་འདོད།
སྐབས་དེར་ཁོས་མ་རྐང་དངུལ་འཛིན་གྱི་ཚོང་གཉེར་གྱིན་ཡོད། སྐབས་དེའི་འཚོ་བ་ནི་
བདག་གིས་དངོས་སུ་མཐོང་མྱོང་། ཡིན་ནའང་། གྲུ་དཔོན་ཉི་ཁིར་ཟི་ནི་སྐད་གྲགས་ཆོད་
པའི་རྫུན་རྐྱལ་ཞིག་ཡིན་པ་བདག་ལ་ཤིན་ཏུ་གསལ། དེ་བས་ཁོས་བདག་ལ་བཤད་པའི་
དོན་དག་འདི་དག་ལས་བདེན་པ་ཚིག་གཅིག་ཀྱང་མེད་ཀྱང་སྲིད། གལ་སྲིད་དེང་ཕྱིན་
བདག་གིས་སི་ཐི་ལེ་ཁི་ལན་ཏི་འཚོ་གཞེས་ཀྱི་སྐབས་ཁོ་རང་གཏན་ནས་ངོ་མི་ཤེས་ཤིང་།
ཁོས་མཱ་སེ་དང་འབྲེལ་བའི་གནས་ཚུལ་རྣམས་དུས་དེབ་ཅིག་ལས་རྟོགས་པ་ཡིན་པ་ཤེས་
ན། བདག་དེ་ལ་ཧ་ལས་མི་སྲིད།

ཞེ་བརྒྱད་པ།

མ་གཞིར་བདག་གིས་དཔེ་དེབ་འདི་འདི་ནས་འབྲི་མཚམས་འཇོག་འདོད་ཡིན།
བདག་གི་དང་ཐོག་གི་འཆར་གཞི་ནི་ཐོག་མར་སི་ཐི་ལེ་ཁི་ལན་ཏིའི་མི་ཚེ་ཧྲིལ་པོའི་ཁྲོད་
ཀྱི་ཆེས་མཐའ་མཇུག་གི་ལོ་ངོ་ཁ་ཤས་ཏེ་ཐཱ་ཞེ་ཐེ་རུ་ཇི་ལྟར་འཚོ་བ་རོལ་ཚུལ་དང་། ཡ་ང་
བའི་སྒོ་ནས་ཇི་ལྟར་ཤི་ཚུལ་རྣམས་ཞིབ་འབྲི་བྱས་རྗེས། ད་གཟོད་སྨྱུག་ཁ་ཕྱིར་དཀྱོགས་ཏེ་
བདག་གིས་རྒྱུས་ལོན་བྱས་པའི་ཁོའི་ཆུང་དུས་ཀྱི་འཚོ་བ་ཞིབ་འབྲི་བྱེད་འདོད་ཡིན། བདག་
གིས་འདི་ལྟར་བྱེད་དོན་ནི་བདག་ཨུ་ཚུགས་ཆེ་བའི་རྐྱེན་མ་ཡིན་པར། སི་ཐི་ལེ་ཁི་ལན་ཏི་
རྒྱང་རིང་ཡུལ་དུ་འགྲུལ་བཞུད་བྱེད་པར་སྟ་གོན་བྱས་པ་དེ་ནས་དཔེ་དེབ་འདིའི་མཇུག་
བསྡུ་འདོད་པ་ཡིན། ཁོའི་ཁེར་རྐྱང་གི་སེམས་པའི་གཏིང་རིམ་དུ་གཞན་དང་མི་མཚུངས་
པའི་བསམ་བློ་སྣ་ཚོགས་ཤིག་བསྐུངས་ཡོད་པས། མཇུག་མཐར་རང་ཉིད་ཀྱི་ཕུན་སུམ་
ཚོགས་པའི་བསམ་གཞིགས་ཀྱི་སྒོ་མོ་ཡངས་པོར་འབྱེད་པའི་རྒྱུས་མེད་ཀྱི་གླིང་ཕྲན་སྟེང་
དུ་ཕྱིན། བདག་འདི་ལྟ་བུའི་སྣང་བརྙན་ལ་དགའ་མོས་ཡོད་པ་སྟེ། ཁོ་དགུང་ལོ་ཞེ་བདུན་ལ་
སོན་རྗེས(ལོ་ཚོད་འདིར་སླེབས་རྗེས་སྐྱེ་བོ་ཕལ་ཆེ་བས་སྐྱིད་པའི་འཚོ་བ་རོལ་མགོ་བརྩམས་ཟིན)
ད་གཟོད་གང་སར་ཕྱིན་ཏེ་འཇིག་རྟེན་གསར་བ་ཞིག་འཚོལ་སྙེག་བྱས་པ་སྟེ། གྲང་ངར་
ཆེ་བའི་བྱང་རླུང་གི་ཁྲོད་དུ་རྒྱ་མཚོ་ནི་སྐྱ་ཐིང་ཐིང་དུ་གནས་ཤིང་། རླབས་ཕྲེང་ནི་ཕྱོགས་
བཞིར་འཐོར། ཁོས་རབ་རིབ་ངང་རིམ་པར་མི་སྣང་བར་འགྱུར་ཞིང་སླད་གཏན་ནས་མི་
མཐོང་བའི་ཧྥ་རན་སིའི་མཚོ་འགྲམ་ལ་ཅེར། ཁོའི་སྤྱོད་ཚུལ་འདི་ལ་འཚེར་སྣང་མེད་པའི་
སྙིང་སྟོབས་ལྡན་ལ་ཁོའི་རྣམ་ཤེས་ཀྱི་ཁྲོད་དུ་དཔའ་ངར་ཞུམ་མེད་ཀྱི་སྤོབས་པ་མངོན། སྤྱིར་
བདག་གིས་དཔེ་དེབ་འདི་བྲིས་ཏེ་མཇུག་རྫོགས་པའི་སྐབས་སུ་སྐྱེ་བོ་རྣམས་ལ་རེ་བ་ཞིག་
འདོན་འདོད་ཡོད། དེ་ལྟར་བྱས་ན་སི་ཐི་ལེ་ཁི་ལན་ཏིའི་གདུལ་དཀའ་བའི་སྙིང་སྟོབས་
དེ་མངོན་པར་མཚོན་ཐུབ་པར་འདོད། ཡིན་ནའང་བདག་གིས་དེ་ལྟར་འབྲི་མ་ནུས། རྒྱུ་
མཚན་ཅི་ཞིག་ཡིན་པ་མི་ཤེས་མོད་བདག་གིས་དེ་དག་འབྲི་མི་ཐུབ། ཐེངས་འགར་ཚོད་ལྟ་
བྱས་ཀྱང་བདག་གིས་སྔར་བཞིན་སྒྲིག་གཞི་དེ་མི་འདོར་ཐབས་མེད་བྱུང་སོང་། བདག་ནི་
སྔར་བཞིན་རང་གི་ལམ་རྙིང་དུ་ཞུགས་དགོས་ཏེ། མགོ་ནས་རིམ་པ་བཞིན་ཞིབ་འབྲི་བྱས།
སི་ཐི་ལེ་ཁི་ལན་ཏིའི་ལོ་རྒྱུས་འབྲི་རྒྱུའི་སེམས་ཐག་བཅད་པ་ཡིན།
བདག་གིས་རང་གིས་རྒྱུས་ལོན་བྱས་པའི་གནས་ཚུལ་རྣམས་གོ་རིམ་ལྟར་གུང་བསྒྲིགས་ཏེ་
བདག་གིས་རྒྱུས་ལོན་བྱུང་བའི་གནས་ཚུལ་ནི་ཚིག་རོ་དུམ་བུ་ཙམ་ཡིན། ད་ལྟའི་
བདག་གི་གནས་བབ་ནི་སྐྱེ་དངོས་རིག་པ་བ་ཞིག་དང་ཡོངས་སུ་མཚུངས་ཏེ། རུས་པ་ཞིག་
ལ་དཔྱད་པ་བཏང་སྟེ་སྔ་མོ་ནས་རྩ་མེད་དུ་སོང་བའི་སྲོག་ཆགས་ཤིག་གི་གཟུགས་དབྱིབས་
ཡང་བསྐྱར་བཞེངས་དགོས་པར་མ་ཟད། སྲོག་ཆགས་དེའི་འཚོ་བའི་གོམས་གཤིས་སོགས་
ཀྱང་རིགས་འདེད་བྱེད་དགོས། སི་ཐི་ལེ་ཁི་ལན་ཏིས་ཐཱ་ཞེ་ཐེ་རུ་ཁོ་དང་འབྲེལ་འདྲིས་ཡོད་
པའི་སྐྱེ་བོ་དེ་དག་ལ་བག་ཆགས་ཁྱད་པར་བ་ཞིག་བཞག་མེད་དེ། སྐྱེ་བོ་དེ་དག་གི་མིག་
ལམ་དུ་ཁོ་ནི་ནམ་ཡང་དངུལ་མེད་པའི་ཡུལ་གྱར་པ་ཞིག་རེད། གཞན་དང་ཐུན་མོང་མ་
ཡིན་པའི་ཁྱད་པར་ཞིག་ཡོད་པ་ནི་ཁོ་རང་གཞན་རྣམས་ཅི་ཡིན་འདི་ཡིན་མི་ཤེས་པར་
བྱེད་པའི་རི་མོ་རེ་འབྲི་རྒྱུར་དགའ་བ་དེ་རེད། ཁོ་ཤི་ནས་ལོ་ངོ་མང་པོ་འདས་རྗེས། པ་ལི་
དང་པེར་ལིན་གྱི་རི་མོའི་ཚོང་པ་རྣམས་ཀྱིས་སྔ་རྗེས་སུ་འཐུས་ཚབ་མི་སྣ་མངགས་ཏེ་སི་ཐི་
ལེ་ཁི་ལན་ཏིས་གླིང་ཕྲན་སྟེང་བྲིས་ཤིང་བོར་བརླག་ཐེབས་པའི་ཤུལ་བཞག་བརྩམས་ཆོས་
འཚོལ་སྡུད་བྱེད་པའི་སྐབས་སུ། སྐྱེ་བོ་དེ་དག་གིས་ད་གཟོད་སྔོན་ཆད་ཁོ་ཚོའི་ཁྲོད་དུ་མི་
སྣ་དཔེ་མེད་ཅིག་འཚོ་གཞེས་གནང་མྱོང་བ་ཤེས། ཁོ་ཚོའི་སེམས་སུ། སྐབས་དེར་སྒོར་མོ་
ཉུང་ཙམ་བཀོལ་ཚེ་ད་ལྟའི་རིན་གོང་གཞལ་ཐབས་བྲལ་བའི་རི་མོ་གྲགས་ཅན་རེ་ཉོ་ཐུབ་
སྙམ་པ་དང་། ཁོ་ཚོས་གསེར་ལས་དཀོན་པའི་གོ་སྐབས་དེ་བལྟས་བལྟས་རིག་རིག་ལ་ཤོར་
བས་འགྱོད་པ་རྟས་མི་ཟིན་པ་སྐྱེ་བཞིན་ཡོད། ཐཱ་ཞེ་ཐེ་རུ་མིང་ལ་ཁེ་ཧན་ཟེར་བའི་ཡ་ཧུ་
དཱ་པའི་ཚོང་པ་ཞིག་ཡོད། དེས་སི་ཐི་ལེ་ཁི་ལན་ཏིའི་རི་མོ་ཞིག་ཉར་ཡོད། རི་མོ་དེ་ཁོའི་
ལག་ཏུ་ཇི་ལྟར་རག་ཚུལ་དེ་ཧ་ཅང་རྒྱུན་ལྡན་ཞིག་མིན། ཁེ་ཧན་ནི་ཧྥ་རན་སི་པ་ཞིག་ཡིན།
ཁོའི་གདོང་ལ་ཞི་དུལ་བག་ཡོད་ཀྱི་མིག་ཟུང་ཞིག་དང་ནམ་ཡང་ཡལ་བ་མེད་པའི་འཛུམ་
ཆུང་ཞིག་མངོན་ཡོད། ཁོ་ནི་ཚོང་པ་ཞིག་ཡིན་ལ་གྲུ་པ་ཞིག་ཀྱང་ཡིན། ཁོ་ལ་མགྱོགས་གྲུ
ཞིག་ཡོད་ཅིང་། རྒྱུན་པར་པའོ་མའོ་ཐུའུ་ཟི་གླིང་ཚོམ་དང་། མཱ་ཁེ་ས་ཟི། ཐཱ་ཞེ་ཐེ་གླིང་ཚོམ་
བཅས་ཀྱི་བར་དུ་སྤོབས་པ་ཆེན་པོས་འགྲོ་འོང་བྱས་ཏེ། ས་གནས་དེར་མཁོ་བའི་ཚོང་རྫས་
ཕར་སྐྱེལ་བ་དང་། བེ་ཏ་སྐམ་པོ་དང་། ཉ་ཕྱིས། མུ་ཏིག་སོགས་ཕྱིར་ནང་འདྲེན་བྱེད་ཀྱིན་
ཡོད། བདག་ཁོ་ལ་ཐུག་དོན་ནི་གཞན་གྱི་ཁ་ནས་ཁོ་ལ་མུ་ཏིག་ནག་པོ་ཆེན་པོ་ཞིག་ཡོད་
པ་རིན་གོང་སླ་མོས་འཚོང་གིན་ཡོད་ཟེར་བས་ཡིན། རྗེས་སུ་ཁོའི་འཚོང་རིན་དང་བདག་
གི་ཉོ་རིན་གཉིས་ཀྱི་བར་ལ་ཁྱད་པར་ཆེན་པོ་ཤོར་བས། ངེད་གཉིས་ཀྱིས་སི་ཐི་ལེ་ཁི་ལན་
ཏིའི་སྐོར་གླེང་། ཁོ་སི་ཐི་ལེ་ཁི་ལན་ཏི་ལ་ཧ་ཅང་གསལ་ཆ་ཆེན་པོ་ཡོད། “ཁྱོད་ཀྱིས་
ཤེས་གསལ་ལྟར། ང་ཁོ་ལ་སྤྲོ་བ་ཡོད་དོན་ནི་ཁོ་རི་མོ་པ་ཞིག་ཡིན་པའི་རྐྱེན་རེད།” ཁོས་
བདག་ལ་བཤད་རྒྱུར། “ང་ཚོའི་གླིང་ཕྲན་འདིའི་སྟེང་དུ་རི་མོ་པ་ཡོང་མཁན་ཧ་ཅང་ཉུང་།
ངས་བལྟས་ན་ཁོས་བྲིས་པའི་རི་མོ་རྣམས་ཤིན་ཏུ་ཐབས་རྡུགས་པས་དངོས་གནས་སྙིང་
རྗེ་དགོས་པ་ཞིག་རེད། ཁོའི་ལས་ཀ་ཐོག་མ་ངས་ཁོ་ལ་སྤྲད་པ་ཡིན། ང་ལ་གླིང་ཚོམ་དུ་
འདེབས་འཛུགས་ཞིང་ས་ཞིག་ཡོད། དེ་ལ་མི་དཀར་གྱི་ལྟ་རྟོག་པ་ཞིག་དགོས། གལ་སྲིད་
མི་དཀར་ཞིག་གིས་ལྟ་རྟོག་མ་བྱས་ན་ཡུལ་མི་དེ་དག་གིས་ལས་ཀ་གཏན་ནས་ལས་མི་སྲིད།
ངས་ཁོ་ལ་ཁྱོད་ལ་རི་མོ་འབྲི་བའི་དུས་ཚོད་ཡོད་པས་དེ་ལ་བརྟེན་ནས་དངུལ་རེ་བཙལ་
ཆོག་ཅེས་སྨྲས། ངས་ཁོས་ལྟོགས་སྐོམ་མྱོང་བཞིན་པ་ཤེས་ཡོད། ཡིན་ནའང་ཁོ་ལ་གླ་ཕོགས་
མཐོན་པོ་སྤྲད་ཡོད།”
“ངས་བལྟས་ན་ཁོ་ནི་ལྟ་རྟོག་པ་ཡག་པོ་ཞིག་མིན་ཚོད་འདུག” བདག་དགོད་
བཞིན་དུ་སྨྲས།
“བདག་གིས་ཁོ་ལ་བཏོན་པའི་རེ་བ་ནི་ཁག་པོ་ཞིག་མིན། བདག་གིས་དུས་ནམ་
ཡིན་ཡང་སྒྱུ་རྩལ་པ་ལ་ཡི་རང་བྱེད་ཀྱིན་ཡོད། ཁྱོད་ཀྱིས་ཤེས་གསལ་ལྟར་ང་ཚོ་ནང་མི་
རྣམས་སྐྱེས་པ་ནས་དེ་ལྟར་ཡིན། ཡིན་ནའང་། ཁོས་ཟླ་བ་ཁ་ཤས་མ་གཏོགས་ལས་ཀ་མ་
བྱས། ཁོས་དངུལ་བསགས་ཏེ་ཚོན་དང་རས་གཞི་ཉོ་ཐུབ་ཙམ་བྱུང་རྗེས། གནས་འདི་ལས་
གྱེས་ཏེ་མི་མེད་ལུང་སྟོང་ཞིག་ཏུ་སོང་། ཡིན་ནའང་། བདག་གིས་རྒྱུན་པར་ཁོ་མཐོང་གིན་
ཡོད། ཟླ་ཁ་ཤས་ཀྱི་རྗེས་ནས་ཁོ་ཕ་ཕི་ཐི་རུ་ཐེངས་རེར་འོངས་ཤིང་། དེ་རུ་ཉིན་འགར་
བསྡད་དེ། མི་གང་ཡང་རུང་བ་ཞིག་གི་ལག་ནས་དངུལ་འགའ་རག་བྱུང་ན་སླར་ཡང་
གར་སོང་ཆ་མེད་དུ་འགྱུར། ཁོ་ལ་དེ་ལྟར་བཅར་འདྲི་བྱེད་སྐབས་ཤིག་ལ། ཁོ་ངའི་ཁྱིམ་
དུ་འོངས་ཏེ་བདག་ལ་ཧྥ་སྒོར་ཉིས་བརྒྱ་གཡར་བྱུང༌། ཁོའི་བཟོ་ལྟར་བལྟས་ན། གཟའ་
ཁོས་བདག་གི་
འཁོར་གཅིག་ལ་ཟས་མ་ཟོས་པ་དང་མཚུངས་པས་བདག་གིས་ཁོའི་རེ་བ་སྟོང་ཟད་དུ་
གཏོང་ག་ལ་ཕོད། དངུལ་དེ་ཕྱིར་གཏན་ནས་མི་འཕྲོད་པ་བདག་གིས་ཤེས་ཡོད། ཁྱོད་ཀྱིས་
ཚོད་དཔག་ཅིག་བྱོས་དང་ཕྱི་ནས་ཅི་ཞིག་འབྱུང་རྒྱུ་རེད་དམ། ལོ་གཅིག་གི་རྗེས་སུ། ཁོ་
སླར་ཡང་བདག་ལ་བལྟ་རུ་འོངས་ཤིང་ལག་ཏུ་རི་མོ་ཞིག་བསྣམས་འདུག
ལག་ཏུ་དངུལ་གཡར་བའི་སྐོར་གླེང་ཙམ་ཡང་མི་བྱེད། ཁོ་ན་རེ། འདི་ནི་ཁྱོད་ཀྱི་འདེབས་
འཛུགས་ཞིང་སའི་རི་མོ་ཡིན། ངས་ཁྱོད་ལ་བྲིས་པ་ཡིན་ཟེར། ངས་ཁོའི་རི་མོར་ལྟ་ཙམ་
བྱས་རྗེས་ཅི་ཞིག་བཤད་དགོས་པའང་མི་ཤེས། ཡིན་ནའང་། ངས་ཁོ་ལ་བཀའ་དྲིན་ཞུ་འོས།
ཁོ་ཕྱིར་ལོག་རྗེས་ངས་རི་མོ་དེ་ཆུང་མ་ལ་བལྟ་རུ་བཅུག”
“ཁོས་བྲིས་པ་ཇི་འདྲ་རེད་དམ།” བདག་གིས་དྲིས།
“ང་ལ་འདིའི་སྐོར་མ་འདྲི། ངས་ཧ་ཅི་ཡང་མི་གོ ངའི་མི་ཚེ་འདིར་འདི་ལྟ་བུའི་རི
མོ་ཞིག་མཐོང་མ་མྱོང་། ‘རི་མོ་འདི་ཅི་ཞིག་བྱ་དགོས་སམ།’ ངས་ཆུང་མ་ལ་དྲིས། ‘དེ་
ནམ་ཡང་འགེལ་ས་གཏན་ནས་མི་འགྲོ།’ མོས་བཤད་རྒྱུར། ‘གཞན་བགད་དེ་ཁ་ཡི་སོ་
ཡང་ལྷུང་སྲིད།’ མོས་དེ་ལྟར་བཤད་ཞོར་སྒོ་ཁང་དུ་འཁྱེར་ཏེ་དེར་ཡོད་པའི་གད་སྙིགས་
སྣ་ཚོགས་ཀྱི་ཁྲོད་དུ་བཞག ངའི་ཆུང་མས་དངོས་པོ་ཅི་ཞིག་ཡིན་ཡང་མར་མི་གཡུགས།
དེ་ནི་མོའི་གོམས་གཤིས་ཡིན། ལོ་ངོ་འགའི་རྗེས་སུ། འཛམ་གླིང་འཁྲུག་ཆེན་གྱི་སྔོན་ཏག་
ཏག་ལ་ངའི་ཕུ་བོས་པ་ལི་ནས་འཕྲིན་ཡིག་ཅིག་བསྐུར་ཏེ་བཤད་རྒྱུར། ‘ཁྱོད་ཀྱིས་ཐཱ་ཞེ་ཐེ་
རུ་བསྡད་མྱོང་བའི་དབྱིན་ཇི་པ་ཞིག་ཐོས་མྱོང་ངམ། དེ་ནི་སྐྱེས་ཐོབ་ཀྱི་ཤེས་རབ་ཅན་ཞིག་
ཡིན་ཚོད་རེད། ཁོའི་རི་མོ་རྣམས་ད་ལྟ་རིན་གོང་མཐོན་པོས་བཙོང་ཐུབ། ཁྱོད་ཀྱིས་ཁོས་
བྲིས་པའི་རི་མོ་གང་རུང་ཞིག་ལག་ཏུ་ཡོང་ཐབས་བྱས་ཏེ་བདག་ལ་བསྐུར་དང་སྒོར་མོ་
མང་པོ་འཚོལ་ཐུབ' ཟེར། དེ་ནས་ངས་ཆུང་མར ‘སི་ཐི་ལེ་ཁི་ལན་ཏིས་ང་ལ་བྱིན་པའི་
རི་མོ་དེ་ད་ལྟ་ཡོད་དམ། སྔར་བཞིན་སྒོ་ཁང་དུ་བཞག་ཡོད་དམ' ཞེས་དྲིས། 'ཁ་མལ་ན་
ཡོད།' མོས་མུ་མཐུད་དུ་བཤད་རྒྱུར། ‘ངས་དངོས་པོ་གང་ཡིན་ཡང་མར་མི་གཡུགས་པ་
ཁྱོད་ཀྱིས་ཤེས་གསལ་ལྟར་རེད། འདི་ནི་ངའི་རང་གཤིས་ཡིན' ཟེར། ངེད་གཉིས་སྒོ་ཁང་
དུ་ཕྱིན། སྒོ་ཁང་དུ་ངེད་གཉིས་ཁང་པ་འདིར་བསྡད་པའི་ཉིན་དང་པོ་ནས་བཟུང་ལོ་ངོ་
སུམ་ཅུའི་རིང་གི་དངོས་པོ་རྩག་རྩིག་རྣམས་སྤུངས་འདུག རི་མོ་དེ་ཡང་སྙིང་ངས་ཀྱང་
ཅི་ཡིན་མི་ཤེས་པའི་གད་སྙིགས་ཀྱི་ཁྲོད་དུ་བཞག་ཡོད། ངས་ཡང་བསྐྱར་ཞིབ་ལྟ་ཞིག་བྱས་
རྗེས། ‘ངའི་གླིང་ཚོམ་སྟེང་གི་འདེབས་འཛུགས་ཞིང་སའི་ནང་གི་ལྟ་རྟོག་པ་ཞིག་དང་།
ངའི་ལག་ནས་ཧྥ་སྒོར་ཉིས་བརྒྱ་གཡར་མྱོང་བ་ཞིག་སྐྱེས་ཐོབ་ཀྱི་ཤེས་རབ་ལྡན་པའི་སྐྱེ་བོ་
རླབས་ཆེན་ཞིག་ཡིན་པ་སུ་ཞིག་གིས་དཔོག་ཐུབ་བམ། ཁྱོད་ཀྱིས་རི་མོ་འདིའི་ཆ་གང་ཞིག་
བྲིས་པ་ལེགས་པ་མཐོང་ཐུབ་བམ།’ ངས་དེ་ལྟར་སྨྲས། ‘མཐོང་མི་ཐུབ།’ མོས་བཤད་
རྒྱུར། ‘འདི་འུ་ཅག་གི་འདེབས་འཛུགས་ཞིང་ས་ལ་ཅུང་ཙམ་ཡང་མི་རིག ཡང་གཅིག་
བཤད་ན། ངས་ལོ་མ་སྔོན་པོ་ཅན་གྱི་ཤིང་བེ་ཏ་ཞིག་གཏན་ནས་མཐོང་མ་མྱོང་། པ་ལིའི་སྐྱེ་
བོ་རྣམས་དངོས་གནས་སྨྱོས་འདུག ཁྱོད་ཀྱི་ཕུ་བོས་རི་མོ་དེ་ཧྥ་སྒོར་ཉིས་བརྒྱར་བཙོང་ཐུབ་
ན། སི་ཐི་ལེ་ཁི་ལན་ཏིས་འུ་གཉིས་ལ་ཆད་པའི་བུ་ལོན་དེ་གསབ་པ་རེད།’ གང་ལྟར་ཡང་།
ངེད་གཉིས་ཀྱིས་རི་མོ་དེར་ཐུམ་བརྒྱབ་སྟེ་ཕུ་བོ་ལ་བསྐུར། མཇུག་མཐར་ཁོའི་འཕྲིན་ལན་
ཡང་འབྱོར་བྱུང་། ཁྱོད་ཀྱིས་ཚོད་དཔག་བྱས་ན་འཕྲིན་ཡིག་ཏུ་ཇི་ལྟར་བཤད་ཡོད་དམ། རི་
མོ་འབྱོར་ཟིན།’ ཁོས་བཤད་རྒྱུར། ‘དང་ཐོག་ངས་ཁྱོད་ཀྱིས་ཀུ་རེ་རྩེ་བཞིན་ཡོད་སྙམ་
པས་སྦྲགས་གླ་དེའང་སྟེར་མི་འོས་བསམ་བྱུང་། ཁོས་རི་མོ་དེ་ནི་ཁྱད་པར་བ་ཞིག་ཡིན་པར་
བཤད་པ་དང་ཧྥ་སྒོར་སུམ་ཁྲི་བྱིན་ཏེ་འཚོང་བའི་སྐབས་སུ། ང་ཇི་འདྲའི་ཡ་མཚན་པར་
གྱུར་པ་ཁྱོད་ཀྱིས་རྟོགས་སྲིད། ངས་ཚོད་དཔག་བྱས་ན། ཁོས་རིན་གོང་དེ་ལས་མཐོ་བ་ཞིག་
སྟེར་སྲིད་མོད། ཡིན་ནའང་། དྲང་མོར་བཤད་ན་དོན་དག་དེ་ངའི་བསམ་པའི་ཡུལ་ལས་
འདས་པས་ང་མགོ་འཐོམས་པར་གྱུར། ངའི་ཀླད་པ་ད་དུང་ནག་ཐོམ་མེར་ཡོད་དུས་ཚོང་དེ་
འགྲིག་ཟིན།’
དེར་མཐུད་དེ་སྐུ་ཞབས་ཁེ་ཧན་ལགས་ཀྱིས་གུས་པར་འོས་པའི་སྐད་ཆ་ཞིག་
བཤད་བྱུང་།
“སི་ཐི་ལེ་ཁི་ལན་ཏི་ད་ལྟ་ད་དུང་འཚོ་གཞེས་གནང་ཡོད་ན་ཅི་མ་རུང་། ངས་རི་
མོ་བཙོངས་པའི་ཧྥ་སྒོར་ཉིས་ཁྲི་དགུ་སྟོང་བརྒྱད་བརྒྱ་དེ་ཁོའི་ལག་ཏུ་སྤྲོད་སྐབས། ཁོས་ཅི་
ཞིག་འཆད་སྲིད་དམ" ཟེར།

ཞེ་དགུ་པ།

དེ་དུས་བདག་མེ་ཏོག་གསར་བ་མགྲོན་ཁང་དུ་བསྡད་ཡོད། མགྲོན་ཁང་གི་བདག་མོ་
ལྕམ་མོ་ལྗོ་ཧན་སོན་གྱིས་བདག་ལ་ཡིད་སྐྱོ་བའི་གཏམ་རྒྱུད་ཅིག་བཤད་པ་སྟེ། མོས་གནམ་
ནས་ལྷུང་བའི་གོ་སྐབས་བཟང་པོ་ཞིག་ཤོར་དུ་བཅུག་ཟེར། སི་ཐི་ལེ་ཁི་ལན་ཏི་ཚེ་ལས་
འདས་རྗེས། ཁོའི་ཤུལ་ནོར་འགའ་རེ་ཕ་ཕི་ཐི་ཚོང་ར་རུ་ཧབ་འཚོང་བྱས་ཤིང་། དེའི་ནང་
མོ་ལ་མཁོ་བའི་ཨ་མེ་རི་ཁའི་སོལ་སྣུམ་མེ་ཐབ་ཅིག་ཀྱང་ཡོད་པས། མོ་དངོས་སུ་དེ་གར་
ཕྱིན་ཏེ་ཧྥ་སྒོར་ཉེར་བདུན་སྤྲད་དེ་མེ་ཐབ་་དེ་ཉོས།
“རི་མོ་བཅུ་ལྷག་ཅིག་འདུག" མོས་བདག་ལ་བཤད་རྒྱུར། “ཡིན་ནའང་། རི་མོ་དེ་
དག་ཚང་མར་མཐའ་སྒྲོམ་མེད་པས་ཉོ་མཁན་གཅིག་ཀྱང་མི་འདུག དེ་ལས་རི་མོ་འགའ་
ཧྥ་སྒོར་བཅུ་རུ་འཚོང་གིན་ཡོད་ཀྱང་གཞན་དག་མང་ཆེ་ཤོས་ལ་ཧྥ་སྒོར་ལྔ་དྲུག་རེ་ལས་མི་
དགོས། ཁྱོད་ཀྱིས་སོམས་དང་། གལ་སྲིད་ངས་དེ་དག་ཉོས་ཡོད་ཚེ་ད་ལྟ་ང་རང་འབྱོར་ལྡན་
པ་ཆེན་པོ་ཞིག་ཏུ་གྱུར་ཡོད།”
དེ་ལྟ་ན་ཡང་། ཐེ་ཨ་རུའེ·ལྗོ་ཧན་སོན་ནི་ནམ་ཡང་ཕྱུག་པོར་ཆགས་མི་སྲིད་དེ། མོའི་
ལག་ཏུ་དངུལ་ཅི་ཡང་གསོག་མི་ཐུབ། མོ་ནི་ཐཱ་ཞེ་ཐེ་གླིང་ཕྲན་དུ་གཞིས་ཆགས་པའི་མི་
རྒྱུད་དཀར་པོའི་གྲུ་དཔོན་ཞིག་དང་ཡུལ་མི་སྐྱེས་མ་ཞིག་གཉེན་བསྒྲིགས་ཏེ་སྐྱེས་པ་ཡིན།
བདག་གིས་མོ་ངོ་ཤེས་དུས་ལོ་ན་ལྔ་བཅུར་སོན་ཡོད་ཀྱང་། ལུས་ཚུགས་ལ་བལྟས་ན་ལོ་ན་
ལས་རྒས་ཉམས་ཆེས་ཆེར་མངོན་ཡོད། མོ་གཟུགས་སྟོབས་ཆེ་ལ་ལུས་ཤ་རྒྱགས་པོ་ཡོད།
གལ་སྲིད་མོའི་གདོང་གི་མཉེས་གཤིན་དང་འགྲོགས་བདེའི་རྣམ་པ་དེ་མེད་པའི་དབང་
དུ་བཏང་ན། མོ་ནི་འཇིགས་རུང་གི་ཉམས་དང་ལྡན་པའི་བུད་མེད་ཅིག་ཡིན་སྲིད། མོའི་
དཔུང་བ་ལུག་གི་རྐང་ཡས་གཉིས་དང་མཚུངས་ཤིང་། བྲང་གི་ནུ་མ་ཟུང་ནི་ཚོད་དཀར་
རྡོག་ཆེན་གཉིས་དང་འདྲ། གདོང་ཧྲིལ་པོར་ཤས་ཁེངས་ཡོད་པས། གཞན་ལ་ལུས་ཡོངས་
དམར་རྗེན་དུ་ཕྱུངས་ཤིང་མིག་ལ་མི་མཛེས་པའི་སྣང་བ་ཞིག་སྟེར། གདོང་བའི་འོག་གི་
རིམ་པ་ནས་རིམ་པ་བྱས་ཏེ་བསྣར་ཡོད་པའི་ཤ་ཡི་མ་ནེ་དེ(བདག་གིས་ཀྱང་རིམ་པ་ག་ཚོད་
ཡོད་པ་བརྗོད་དཀའ) བྲང་ཁར་དཔྱངས་ཡོད། མོས་ལུས་ལ་རྟག་ཏུ་འཁོབས་ཆེ་བའི་སྟོད་
གོས་ཟིང་སྐྱ་ཞིག་གྱོན་པ་དང་། མགོ་ལ་རྩྭ་ཞྭ་ཆེན་པོ་ཞིག་གྱོན་ཡོད། ཡིན་ནའང་། མོས་
སྐྲ་ལོ་མར་ཕབ་པའི་ཚེ་ན། (མོས་རྒྱུན་པར་དེ་ལྟར་བྱེད། དེ་ནི་མོས་རང་གི་སྐྲ་ལོ་རང་ཉིད་ཀྱི་གཟི་
བརྗིད་ཅིག་ཏུ་རྩི་བཞིན་ཡོད་པས་ཡིན) ཁྱོད་ཀྱིས་མོའི་གནག་ཅིང་རིང་ལ་འཇིལ་ལིར་ཆགས་
པའི་སྐྲ་ལོ་ཞིག་མཐོང་བར་འགྱུར། གཞན་ཡང་། མོའི་མིག་ཟུང་ལའང་ཤིན་ཏུ་གཞོན་
ཉམས་ལྡན་ཞིང་གཟི་འོད་ཆེམ་ཆེམ་བྱེད། མོའི་དགོད་སྒྲ་ནི་བདག་གིས་ཐོས་མྱོང་བའི་
དགོད་སྒྲ་ལས་ཆེས་ཡིད་དབང་འགུགས་པའི་དགོད་སྒྲ་ཞིག་སྟེ། དེ་ཉིད་ཐོག་མར་གྲེ་བ་
ལས་ཐོན་དུས་ཁག་ཁག་གི་སྒྲ་ཞིག་འབྱིན་པ་དང་། དེ་དང་བསྟུན་ནས་སྐད་སྒྲ་རིམ་པར་
ཇེ་ཆེ་ནས་ཇེ་ཆེར་འགྲོ་བ་དང་། རྗེས་སུ་མོའི་ཧ་ཅང་རྒྱགས་པའི་ལུས་པོ་ཡོངས་ལྷུག་ལྷུག་
ཏུ་འདར་བཞིན་དགོད། མོ་ཆེས་དགའ་བ་ནི་དགོད་གཏམ་དང་། ཨ་རག ཕོ་ཡག་གསུམ་
ཡིན། མོ་ངོ་ཤེས་པའི་སྐལ་བ་ལྡན་པ་ནི་དངོས་གནས་བསོད་ནམས་ཤིག་རེད།
མོ་ནི་གླིང་ཕྲན་འདིའི་སྟེང་གི་མ་བྱན་ལེགས་ཤོས་ཡིན། རོ་མཆོག་ལྡན་པའི་ཟས་
རིགས་ལ་དགའ་ཕྱོགས་ཟབ་མོ་ཡོད། ཁྱོད་ཀྱིས་མོ་ཞོགས་པ་སྔ་མོ་ནས་མཚན་མོ་བར་དུ་
མེ་ཁང་དུ་རྐུབ་སྟེགས་དམའ་མོ་ཞིག་ཏུ་སྡོད་ཅིང་། ཀྲུང་གོའི་མ་བྱན་ཞིག་དང་ཡུལ་དེའི་
སྐྱེས་མའི་གླ་པ་གཉིས་གསུམ་ཞིག་མོའི་མཐའ་འཁོར་དུ་བྲེལ་བྲེལ་ཟིང་ཟིང་གིས་སྐོར་བ་
བྱེད་པ་མཐོང་ཐུབ། མོས་ཕྱོགས་གཅིག་ནས་བཀའ་བཀོད་གནང་བ་དང་། ཕྱོགས་གཅིག་
ནས་དེ་དག་ལ་ལབ་གླེང་སྣ་ཚོགས་བྱེད། གླགས་དང་བསྟུན་ཏེ་མོའི་འཆར་བཀོད་ལྟར་
གཡོས་སྦྱོར་བྱས་པའི་འགྲམ་ཆུ་ལྡང་བའི་རོ་མཆོག་ཞལ་ཟས་དེའི་བྲོ་བ་ཡང་ལྐོག་མྱོང་
ཙམ་བྱེད། གལ་སྲིད་གྲོགས་པོ་ཞིག་ལ་གུས་སེམས་མཚོན་དགོས་ན། མོ་རང་ཉིད་དངོས་
སུ་མེ་ཁང་དུ་ཕྱིན་ཏེ་གཡོས་སྦྱོར་བྱེད། མགྲོན་ལ་དགའ་བ་ནི་མོའི་རང་གཤིས་ཡིན་ཏེ། མེ་
ཏོག་གསར་བ་མགྲོན་ཁང་དུ་ཟས་བཟའ་རྒྱུ་ཡོད་ན་གླིང་ཕྲན་གྱི་སྐྱེ་བོ་སུ་དང་གང་ཡང་
གྲོད་པ་ལྟོགས་མི་དགོས། མོས་གཞི་ནས་མགྲོན་པོས་ཁང་གླ་སྤྲོད་མ་ཐུབ་ཀྱང་སྒོ་ཕྱིར་སྐྲོད་
མི་སྲིད། ཐེངས་ཤིག་ལ་མོའི་མགྲོན་ཁང་དུ་སྡོད་པའི་མགྲོན་པོ་ཞིག་གི་གནས་ཚུལ་མི་
ལེགས་པས། མོས་བསྟུད་མར་ཟླ་འགའི་རིང་དེ་ལ་ཁ་ཟས་དང་སྡོད་གནས་མཁོ་སྤྲོད་བྱས་
ཤིང་། དེའི་ལག་ནས་དངུལ་སྐར་གང་ཡང་མ་བླངས། རྗེས་སུ། གོས་འཁྲུད་ཁང་ཁང་གི་ཀྲུང་
གོ་པ་དེས་ཁོས་འཁྲུད་རིན་སྤྲོད་མི་ནུས་པར་རྐྱེན་བྱས་ཏེ་ཁོའི་ལྭ་བ་འཁྲུད་འདོད་མ་བྱུང་
བས། མོས་མགྲོན་པོ་དེའི་ལྭ་བ་དང་རང་ཉིད་ཀྱི་གྱོན་གོས་ལྷན་དུ་གོས་འཁྲུད་ཁང་ལ་
བསྐྱལ། མོས་བཤད་རྒྱུར། མོས་བལྟས་བལྟས་རིག་རིག་ལ་སྙིང་རྗེ་འཆོར་བའི་མི་དེས་གྱོན་
གོས་རྫོབ་པོ་དེ་འདྲ་གྱོན་པར་བློས་མི་བཟོད་ཟེར། དེར་མ་ཟད། ཁོ་ནི་སྐྱེས་པ་ཞིག་རེད། སྐྱེས་
པ་ཚོས་ཐ་མག་མི་འཐེན་པའི་དཔེ་མི་སྲིད་པས། མོས་དེ་ལ་ཉིན་རེར་ཧྥ་སྒོར་གཅིག་རེ་ཐ་
མག་ཉོ་སྤྱད་དུ་བྱིན། མོས་ནི་མགྲོན་པོ་དེ་ལ་ཡང་གཟའ་འཁོར་རེའི་ནང་ཟས་རིན་ཁང་
རིན་སྤྲོད་ཐུབ་པའི་མགྲོན་པོ་གཞན་དག་དང་འདྲ་བར་མཛའ་མཐུན་གྱི་ལྟ་སྟངས་འཛིན།
ལོ་ན་ཚོད་དང་ལུས་ལ་ཚོ་བྱུང་བའི་དབང་གིས་མོས་ད་ནི་མཛའ་གྲོགས་འཚོལ་
ཐབས་མེད་ཀྱང་། གཞོན་ནུ་ཕོ་མོ་ཚོའི་བརྩེ་དུང་གི་ཐད་ལ་མོ་སྤྲོ་སྣང་ཤིན་ཏུ་ཆེ། མོའི་
ལྟ་ཚུལ་ལྟར་ན། འདོད་པ་ནི་མིའི་རང་གཤིས་སུ་གྲུབ་པ་ཞིག་རེད། ཕོ་མོ་གཉིས་ལས་སུ་
དང་གང་ཡིན་ཡང་དེ་ལས་འདའ་ཐབས་མེད་སྙམ་ཡོད། དེ་བས་མོས་རྒྱུན་དུ་རང་ཉིད་
ཀྱི་ཉམས་མྱོང་ཕུན་སུམ་ཚོགས་པ་ལས་སྐྱེ་བོ་རྣམས་ལ་གདམས་ངག་དང་དཔེ་གཞི་
སྟོན་གྱིན་ཡོད།
“ང་རང་ལོ་ན་བཅོ་ལྔར་མ་སོན་པའི་ཡར་སྔོན་དུ་ངའི་ཨ་ཕས་ང་ལ་མཛའ་གྲོགས་
ཡོད་པ་ཤེས་སོང་།” མོས་བཤད་རྒྱུར། “ཁོ་ནི་ཚ་ཁུལ་འདབ་ཆགས་རྟགས་ཅན་གྲུ་
གཟིངས་ཀྱི་གྲུ་དཔོན་ལག་རོགས་གསུམ་པ་ཡིན། གསར་ཡག་ལོ་གཞོན་ཞིག་ཡིན།”
མོས་དངན་པ་ཞིག་འཐེན་བྱུང་། གཞན་གྱིས་བཤད་ན་བུད་མེད་ཚོས་རང་ཉིད་ཀྱི་
ཐོག་མའི་མཛའ་གྲོགས་དེ་ནམ་ཡང་བརྗེད་དཀའ་ཟེར། ཡིན་ནའང་། མོ་ནི་རང་ཉིད་ཐོག་
མའི་མཛའ་གྲོགས་དེ་ནམ་ཡང་ཡིད་ལ་འཆང་མཁན་ཞིག་མིན་ཡང་སྲིད།
“ངའི་ཨ་ཕ་ནི་གནས་ལུགས་རྟོགས་མཁན་ཞིག་ཡིན།”
“ཁོས་ཁྱོད་ལ་ཅི་ཞིག་བྱས་སོང་ངམ།” བདག་གིས་མོར་དྲིས།
“ཁོས་གཅར་རྡུང་བཏང་སྟེ་ཅུང་ཙམ་མིན་ན་ང་རང་ཚེ་ཕྱི་མར་བསྐྱལ་སོང་། དེའི་
རྗེས་སུ་ཁོས་ང་རང་གྲུ་དཔོན་ལྗོ་ཧན་སོན་དང་གཉེན་སྒྲིག་ཏུ་བཅུག ང་ལ་ནི་འཁང་ར་
ཅི་ཡང་མེད། གྲུ་དཔོན་ལྗོ་ཧན་སོན་ང་ལས་ལོ་ན་ཤིན་ཏུ་ཆེ་བ་སྨོས་མི་དགོས་མོད། ཡིན་
ནའང་། ཁོ་རང་ཡང་ཕོ་ཡག་ཅིག་ཡོད།”
ཐེ་ཨ་རུའེ དེ་ནི་དྲི་ཞིམ་འཐུལ་བའི་མེ་ཏོག་དཀར་པོ་ཞིག་གི་མིང་ཡིན་ཞིང་།
མིང་དེ་མོའི་ཨ་ཕས་མོར་བཏགས་པ་རེད། ཡུལ་འདིའི་སྐྱེ་བོ་རྣམས་ཀྱི་བཤད་ཚུལ་ལྟར་ན།
ཁྱོད་རང་རྒྱང་ཐག་རིང་བའི་ཡུལ་ལུང་གང་ཞིག་ཏུ་ཕྱིན་ཡང་རུང་། མེ་ཏོག་དེའི་དྲི་བསུང་
བསྣམས་མྱོང་མཁན་ཞིག་ཡིན་ཕྱིན། མཇུག་མཐར་ཐཱ་ཞེ་ཐེ་གླིང་ཕྲན་གྱིས་ཕྱིར་བཀུག་
ཡོང་ཟེར།———ཐེ་ཨ་རུའེ་ཡིས་སི་ཐི་ལེ་ཁི་ལན་ཏི་ཞེས་པ་དེ་ཡིད་ལ་ཧ་ཅང་གསལ་བོར་
བཅངས་ཡོད།
“ཁོ་སྐབས་རེར་འདིར་ཡོང་གིན་ཡོད་ཅིང་། ངས་ཁོ་ཕ་ཕི་ཐི་རུ་ཡར་འགྲོ་མར་འགྲོ་
བྱེད་པ་ཡང་ཡང་མཐོང་མྱོང་། ངས་ཁོ་ལ་སྙིང་རྗེ་ཆེན་པོ་སྐྱེས་བྱུང་། ཁོའི་ལུས་ཀྱི་ཤ་རིད་
ཅིང་ཨམ་ཕྲག་ནི་ནམ་ཡང་སྟོང་བར་གྱུར་ཡོད། ཁོ་གྲོང་ཁྱེར་དུ་སླེབས་ཚུལ་ཐོས་མ་ཐག་
ངས་ཇ་མ་ཞིག་ཁོ་འཚོལ་དུ་མངགས། ངས་ད་དུང་ཁོ་ལ་ལས་ཀ་ཐེངས་རེ་གཉིས་ཙམ་ལ་
བཙལ་མྱོང་མོད། ཁོས་ལས་ཀ་གང་བྱས་ཀྱང་ལས་ཡུན་མི་རིང་། རིང་པོ་མ་ཕྱིན་པར་ཁོ་
སླར་ཡང་མི་མེད་ལུང་སྟོང་དུ་འགྲོ་འདོད་བྱུང་། ཉིན་ཞིག་གི་ཞོགས་པར་ཁོ་མཐོང་རྒྱུ་མེད་
པར་གྱུར།”
སི་ཐི་ལེ་ཁེ་ལན་ཏི་ནི་མཱ་སེ་དང་ཁ་བྲལ་ཏེ་ཟླ་དྲུག་ཙམ་ཕྱིན་རྗེས་ཐཱ་ཞེ་ཐེ་གླིང་
ཕྲན་དུ་སླེབས། ཁོས་ཨའོ་ཁེ་ལན་ནས་ཅིའུ་ཅིན་ཧྲན་དུ་སྐྱོད་པའི་གཡོར་གྲུ་ཞིག་ཏུ་
ལས་ཀ་བྱས་ཤིང་དེ་རུ་དོས་ཁང་ཞིག་རག་ཐུབ་པ་བྱུང་། ཐཱ་ཞེ་ཐེ་རུ་སླེབས་དུས་ཁོ་ལ་
ཚོན་སྒམ་ཞིག་དང་། རུ་གཞི་ཞིག རས་གཞི་གཅིག་ལས་ཅི་ཡང་མེད། ཁོའི་ཨམ་ཕྲག་ཏུ་
དབྱིན་སྒོར་འགའ་ཡོད་པ་དེ་ནི་ཞི་ཉི་རུ་ལས་ཀ་བྱས་ཏེ་རག་པ་རེད། ཁོས་གྲོང་ཁྱེར་གྱི་
བས་མཐའ་རུ་ཡུལ་མིའི་ཁང་མིག་ཅིག་གླས་ཏེ་དེར་བསྡད། བདག་གིས་ཚོད་དཔག་བྱས་
པ་ལྟར་ན། ཁོ་ཐཱ་ཞེ་ཐེ་རུ་སླེབས་མ་ཐག་རང་ཁྱིམ་དུ་འབྱོར་བ་ལྟ་བུའི་ཚོར་སྣང་ཡོད་
སྲིད། ཐེ་ཨ་རུའེ་ཡིས་བཤད་པ་ལྟར་ན། སི་ཐི་ལེ་ཁི་ལན་ཏིས་ཐེངས་ཤིག་མོར་འདི་ལྟར་
སྨྲས་བྱུང་།
“ངས་གྲུ་གཅལ་འབྱིད་བཞིན་པའི་སྒང་དེར་གློ་བུར་དུ་མི་ཞིག་གིས་ང་ལ། ‘ལྟོས་
དང་། གན་མ་ཡིན་ནམ་’ ཟེར། ངས་མགོ་བོ་དགྱེ་སྟེ་བལྟས་པ་ན་གླིང་ཕྲན་འདི་མག་མོག་
ཅིག་མཐོང་བྱུང་། ངས་དེ་མ་ཐག་འདི་ནི་ངས་མི་ཚེ་གང་བོར་འཚོལ་བཞིན་པའི་ས་ཆ་
དེ་ཡིན་པ་རྟོགས། རྗེས་སུ་ང་ཚོའི་གྲུ་གཟིངས་དེ་དང་ཇེ་ཉེ་ནས་ཇེ་ཉེར་གྱུར། ཡུལ་འདི་
ནི་ངའི་བག་ཆགས་ཁྲོད་དུ་ཡོད་ཡོད་འདྲ་བའི་སྣང་བ་ཞིག་འབྱུང་། ང་རང་སྐབས་རེར་
འདི་རུ་གང་དགར་འགྲོ་འོང་བྱེད་དུས། མཐོང་ལམ་གྱི་དངོས་པོ་མཐའ་དག་ང་ལ་ཧ་ཅང་
ཆ་ཡོད་རྒྱུས་ཡོད་ཡིན་པའི་སྣང་བ་ཤར། དེ་བས་ང་རང་དེ་སྔོན་འདི་གར་བསྡད་མྱོང་ཞེས་
ངས་མནའ་བོར་ཆོག”
“སྐབས་རེར་གནས་འདིས་དེ་ལྟར་སྐྱེ་བོ་རྣམས་འགུགས་བཞིན་ཡོད།" ཐེ་ཨ་རུའེ་
ཡིས་བཤད་རྒྱུར། “ངས་ཐོས་ཚུལ་ལྟར་ན། སྐྱེ་བོ་ཁ་ཤས་ཤིག་གིས་ཁོ་ཚོའི་གྲུ་གཟིངས་
ལས་དངོས་ཟོག་འབོགས་པའི་གླགས་དང་བསྟུན་ཏེ་མཚོ་ངོགས་སུ་བུད་དེ་ཆུ་ཚོད་འགའི་
ཡུན་ལ་སྡོད་འཆར་བྱེད་མོད། ཡིན་ནའང་། དུས་དེ་ནས་བཟུང་སྟེ་ཡུལ་འདི་དང་གཞི་ནས་
མ་བྲལ་བར་བསྡད་ཟེར། ད་དུང་འདི་ལྟར་ཐོས་ཏེ། སྐྱེ་བོ་ལ་ལས་འདི་གའི་ཀུང་སི་ཞིག་ཏུ་
ལོ་གཅིག་རིང་ལས་ཀ་བྱ་ཕྱིར་ས་ཆ་འདིར་འོངས་ཤིང་། དུས་རྒྱུན་ས་ཆ་འདིར་སྡིགས་མོ་
བྱེད། འདི་དང་ཁ་འབྲལ་སྐབས་ཁོ་ཚོས་ལྕེབ་དགོས་ཐུག་ཀྱང་ས་ཆ་འདིར་ཕྱིར་མི་ལྡོག་
ཅེས་མནའ་འབོར། ཡིན་ནའང་། ལོ་ཕྱེད་ཙམ་གྱི་རྗེས་སུ་ཁྱོད་ཀྱིས་ཁོ་ཚོ་སླར་ཡང་སྐམ་
ས་འདིར་འཛེགས་པ་མཐོང་ཞིང་། ཁོ་ཚོས་ཁྱོད་ལ་ཁོ་ཡུལ་ལུང་གང་དུ་ཕྱིན་ཡང་འཚོ་བ་
རོལ་ཐབས་མ་བྱུང་ཞེས་བརྗོད་འོང་།”

ལྔ་བཅུ་པ།

བདག་གིས་བསམ་ན་སྐྱེ་བོ་ལ་ལ་ཞིག་ས་ཆ་ཆེ་གེ་མོ་ཞིག་ཏུ་སྐྱེས་ཀྱང་ཁོ་ལ་ཅི་
ཡང་ཐོབ་མེད་ཅེས་བཤད་ཆོག ལས་དབང་གིས་ཁོ་ཚོ་ཡུལ་ཞིག་ཏུ་མངགས་པ་ཡིན་མོད།
ཡིན་ནའང་། ཁོ་ཚོས་སྔར་བཞིན་རང་ཉིད་ཀྱིས་ཀྱང་གང་དུ་ཡོད་པ་ཆ་མི་འཚལ་བའི་ཕ་
ཡུལ་དེ་དྲན་བཞིན་ཡོད། སྐྱེས་ཡུལ་ནི་ཁོ་ཚོར་མཚོན་ན་ཧ་ལམ་གཞན་ཡུལ་ཞིག་དང་
མཚུངས། ཆུང་བྱིས་པའི་དུས་ནས་ཧ་ཅང་གསལ་ཆ་ཡོད་པའི་ཡིད་མུག་པའི་སྲང་ལམ་
དང་། ཆུང་ངུའི་དུས་ཀྱི་རྩེད་གྲོགས་ཚོ་དང་མཉམ་དུ་རྩེ་སའི་མི་ཚོགས་ཀྱི་ཁྲོམ་སྲང་དག་
ནི། ཁོ་ཚོར་མཚོན་ན་ཡུལ་སྐོར་འགྲུལ་བཞུད་ཁྲོད་ཀྱི་འགྲུལ་ཁང་ཙམ་ལས་ཅི་ཡང་མིན།
སྐྱེ་བོ་དེ་འདྲ་བ་དག་ནི་རང་གི་གཉེན་གྲོགས་ཚོའི་ཁྲོད་དུ་ཕལ་ཆེར་མི་ཚེ་གང་བོར་ཁེར་
རྐྱང་དུ་ལུས་སྲིད། ཁོ་ཚོར་རྒྱུས་མངའ་ཡོད་པའི་ཁོར་ཡུག་དེ་ཁོ་ནའི་ཁྲོད་དུའང་ནམ་རྒྱུན་
ཁེར་རྐྱང་ཡིན་འདུག ཡང་ན་རང་ས་རང་ཡུལ་ལ་རྒྱུས་མེད་པའི་ཚོར་སྣང་ཞིག་གིས་ད་
གཟོད་ཁོ་ཚོ་བཙན་གྱིས་གཞན་ཡུལ་ལ་འགྲུལ་བཞུད་དུ་མངགས་ཤིང་། རྟག་བརྟན་གྱི་
གནས་མལ་ཞིག་འཚོལ་དུ་ཕྱིན་པ་ཡིན་འདུག གཞན་དུ་ན་ཁོ་ཚོའི་སེམས་ཀྱི་ཟབ་ས་རུ་
སྔར་བཞིན་དུས་རབས་དུ་མའི་སྔོན་གྱི་མེས་པོ་དག་གི་གོམས་གཤིས་དང་དགའ་ཕྱོགས་
ཡོད་པ་དང་། སོམ་ཉིའི་དྲ་བར་ཚུད་མཁན་དེ་ཚོ་སླར་ཡང་ཁོ་ཚོའི་མེས་པོ་རྣམས་གདོད་
མ་ནས་ཁ་བྲལ་སོང་བའི་ས་ཆ་གང་དེར་ཕྱིར་ལོག་ཏུ་བཅུག་པ་རེད། སྐབས་རེར་སྐྱེ་བོ་
ཞིག་གློ་བུར་དུ་ས་ཆ་ཞིག་ལ་འབྱོར་བ་ན། ལྐོག་གྱུར་གྱི་ཚོར་བ་ཞིག་གིས་འདི་ནི་རང་ཉིད་
གཏན་དུ་སྡོད་སའི་གནས་མལ་ཡིན་པ་དང་། རང་ཉིད་ཀྱིས་དུས་རྟག་ཏུ་འཚོལ་བཞིན་
པའི་གཞིས་ཁྱིམ་ནི་དེ་ཡིན་པར་སྙམ་སྲིད། དེ་བས་གཏན་ནས་མཐོང་མ་མྱོང་བའི་ཡུལ་
ལྗོངས་དང་ཆ་རྒྱུས་མེད་པའི་སྐྱེ་བོ་ཚོགས་ཀྱི་ཁྲོད་གཏན་སྡོད་བྱས་པ་ན། གནས་འདིའི་
ཡོད་ཚད་ནི་ཁོ་ཆུང་དུས་ནས་བཟུང་རྒྱུས་མངའ་ཡོད་པ་དང་མཚུངས། ཁོས་འདི་ནས་ད་
གཟོད་དབེན་པ་རྙེད་བྱུང་།
བདག་གིས་ཐེ་ཨ་རུའེ་ལ་ཧྲེང•ཐོ་མ་སི་སྨན་ཁང་དུ་སྐྱེ་བོ་ཞིག་ངོ་ཤེས་པའི་གཏམ་
རྒྱུད་བཤད། ཁོ་ནི་ཡ་ཧུ་དཱ་པ་ཞིག་ཡིན་ལ་མིང་ལ་ཨ་པོ་ལ་ཧན་ཟེར། ཁོ་ནི་སྐྲ་མདོག་སེར་
ལ་ལུས་རྒྱགས་པའི་ན་གཞོན་ཞིག་ཡིན། ངོ་ཚ་རྒྱུར་དགའ་ཞིང་ཀུན་དང་མཐུན་པོ་ཡོད།
ཡིན་ནའང་ཁོ་ལ་འཇོན་ནུས་ཆེན་པོ་ལྡན། ཁོས་བྱ་དགའི་རོགས་དངུལ་ལ་བརྟེན་ཏེ་སློབ་
གྲྭ་འགྲིམས་པ་རེད། ལོ་ལྔའི་སློབ་སྦྱོང་གི་འཚོ་བའི་ཁྲོད། ཁོས་གལ་སྲིད་བྱ་དགའི་རོགས་
དངུལ་གང་རུང་ཞིག་ལ་རེ་ཞུས་བྱས་ན་དེ་གཞན་ལ་འཐོབ་པའི་གོ་སྐབས་ཡེ་ནས་མེད།
ཁོ་དང་ཐོག་ནང་ནད་ཚན་ཁག་གི་སྡོད་བཅོས་ཁང་གི་སྨན་པ་བྱས། རྗེས་སུ་ཕྱི་ནད་ཚན་
ཁག་གི་སྡོད་བཅོས་ཁང་གི་སྨན་པའང་བྱས་མྱོང་། ཁོའི་འཇོན་ཐང་དང་ནུས་པ་ལ་ཁས་
ལེན་མི་བྱེད་མཁན་སུ་ཡང་མེད། མཇུག་མཐར་ཁོ་མགོ་ཁྲིད་པའི་སྒྲིག་གཞིའི་ཁྱབ་ཁོངས་
སུ་བདམས་བྱུང་བས། ཁོའི་མདུན་ལམ་གྱི་ཕྱོགས་ནས་རྒྱབ་དཔུང་བརྟན་པོ་ཡོད་པ་རེད།
གནས་ལུགས་ལྟར་ན། ཁོ་ནི་རང་གི་ལས་རིགས་འདིའི་སྟེང་ནས་ཅིས་ཀྱང་སྟོབས་འབྱོར་
མངའ་ཐང་རྒྱས་ཤིང་མིང་གྲགས་གཉིས་འཛོམས་ཤིག་ཡིན་སྲིད། གོ་གནས་དངོས་སུ་མ་
འཕར་བའི་ཡར་སྔོན་དུ། ཁོར་ལྗོངས་རྒྱུ་ཞིག་བྱེད་འདོད་བྱུང་བ་སྟེ། རྒྱུ་མཚན་ནི་ཁོ་ལ་
དངུལ་མེད་པས། ས་དབུས་རྒྱ་མཚོ་རུ་བགྲོད་པའི་དུས་ངེས་མེད་ཀྱི་ཟོང་གྲུ་ཞིག་ཏུ་སྨན་
པའི་ལས་གནས་ཤིག་བཙལ། འདི་ལྟའི་ཟོང་སྐྱེལ་མཚོ་གྲུ་རུ་སྤྱིར་བཏང་སྨན་པའི་ལས་
གནས་མེད་མོད། སྨན་ཁང་ནང་གི་ཕྱི་ནད་ཚན་ཁག་གི་མཐོ་རིམ་སྨན་པ་ཞིག་གིས་ལམ་
ཐིག་འདི་བརྒྱུད་པའི་མཚོ་གྲུ་ཀུང་སིའི་སྤྱི་གཉེར་པ་ངོ་ཤེས་པས། སྤྱི་གཉེར་པའི་ཁ་ངོ་ལ་
བལྟས་ཏེ་ད་གཟོད་ཨ་པོ་ལ་ཧན་ལས་ཀར་ཞུགས་པ་རེད།
གཟའ་འཁོར་འགའི་རྗེས་སུ། སྨན་ཁང་གི་མགོ་བའི་ལག་ཏུ་དགོངས་འཁྲོལ་ཞུ་ཡིག་
ཅིག་འབྱོར་བྱུང་། ཨ་པོ་ལ་ཧན་གྱིས་སྐྱེ་བོ་སུ་ཡང་འགྲམ་ཆུ་ལྡང་བཞིན་པའི་ལས་གནས་
དེ་སྤང་རྒྱུར་བློ་ཐག་བཅད། དོན་དག་འདིས་སྐྱེ་བོ་རྣམས་ཡ་མཚན་གྱི་གནས་སུ་བཀོད་པ་
དང་། དེ་བཞིན་དཀྲོག་གཏམ་འདྲ་མིན་སྣ་ཚོགས་ཀྱང་ག་ས་གང་དུ་ཁྱབ་སོང་། གལ་སྲིད་
སྐྱེ་བོ་ཞིག་གིས་ཀུན་གྱི་བློ་ཡུལ་ལས་འདས་པའི་བྱ་བ་ཞིག་བསྒྲུབས་ན། དེའི་གྲོགས་པོ་
རྣམས་ཀྱིས་རྒྱུན་དུ་ཁོ་ལ་བློ་བཀལ་དཀའ་བའི་ཐབས་ཤེས་སྣ་ཚོགས་ཤིག་འཐེན་རོགས་
བྱེད་སྲིད། ཡིན་ནའང་། ཁོའི་ལས་གནས་དེ་ལ་དེ་མ་ཐག་གཞན་ཞིག་བཀོད་སྒྲིག་བྱས་
ཡོད་པས། དུས་ཡུན་རིང་པོ་མ་འགྱངས་པར་ཨ་པོ་ལ་ཧན་སྐྱེ་བོ་རྣམས་ཀྱིས་རིམ་པར་
བརྗེད་སོང་། དེའི་རྗེས་སུ་སུ་ཞིག་གིས་ཀྱང་ཁོའི་གནས་ཚུལ་རྣམས་ཐོས་འཛིན་གྱི་ཡུལ་དུ་
གྱུར་མ་བྱུང་། དེ་ནི་འདི་ལྟར་སྐྱེ་བོ་ཀུན་གྱི་དྲན་འཛིན་གྱི་ཡུལ་ལས་ཡོངས་སུ་ཡལ་སོང་།
ཕལ་ཆེར་ལོ་བཅུའི་རྗེས་ཀྱི་ཉིན་ཞིག་ལ། བདག་མཚོ་གྲུར་བསྡད་དེ་ཡ་ལི་ཧྲན་ཏའི“གྲུ་
ཁར་ཕྱིན། སྐམ་སར་འབྱོར་ལ་ཉེ་བའི་ཉིན་ཞིག་གི་ཞོགས་པར། བདག་ལ་འགྲུལ་པ་རྣམས་
དང་མཉམ་དུ་གྲལ་བསྒྲིགས་ཏེ་སྨན་པས་ལུས་པོར་བརྟག་དཔྱད་བྱེད་པའི་བརྡ་སྦྱོར་འབྱོར།
བརྟག་དཔྱད་དུ་འོངས་པའི་སྨན་པ་ནི་ལྭ་བ་རྙིང་ཞིང་ལུས་པོ་རྒྱགས་པ་ཞིག་རེད། ཁོས་ཞྭ་
མོ་ཕུད་པ་ན། དེ་ནི་མགོ་སྐྲ་བྱི་བའི་སྤྱི་ཐེར་ཞིག་ཡིན་པ་མཐོང་བྱུང་། བདག་གིས་དེ་ནི་ས་ཆ་
གང་ཞིག་ནས་མཐོང་མྱོང་བ་དང་འདྲ། གློ་བུར་དུ། བདག་གི་ཡིད་ལ་དྲན་བྱུང་།
“ཨ་པོ་ལ་ཧན་ལགས།” བདག་གིས་སྐད་བརྒྱབ།
ཁོ་ཁ་ལོ་ཕྱིར་འཁོར་བ་དང་མཉམ་དུ་གདོང་ལ་ཡ་མཚན་གྱི་མདངས་ཤིག་མངོན་
བྱུང་། ཅུང་ཙམ་ལ་ཧད་པར་གྱུར་རྗེས་ཁོས་བདག་ངོ་ཤེས་བྱུང་། དེ་མ་ཐག་བདག་གི་ལག་
པར་འཇུས། ངེད་གཉིས་རང་རང་ས་ནས་ཧ་ལས་རྗེས། ཁོས་དོ་ནུབ་བདག་གིས་ཡ་ལི་ཧྲན་
ཏའི་གྲུ་ཁ་ནས་ཞག་མལ་གཏོང་རྒྱུ་ཡིན་པ་ཤེས་བྱུང་བས། བདག་ཕྱི་སྡོད་དབྱིན་ཇི་པའི་
སྤྲོ་སྐྱིད་ཁང་དུ་དགོང་ཟས་ལ་རོལ་པའི་གདན་ཞུ་བྱས་བྱུང་། ངེད་གཉིས་ལྷན་དུ་འཛོམས་
རྗེས། བདག་གིས་ས་འདི་ནས་སླར་ཡང་ཁོ་ལ་ཐུག་འཕྲད་བྱུང་བ་ནི་དངོས་གནས་བློ་ཡུལ་
ལས་འདས་པ་ཞིག་ཡིན་ཚུལ་བཤད། ཁོའི་ད་སྐབས་ཀྱི་ལས་གནས་ཧ་ཅང་ཉམ་ཆུང་བར་
འདུག་པས། གཞན་ལ་བག་ཆགས་སྐྱོ་པོ་ཞིག་སྟེར། དེ་ནས་ཁོས་བདག་ལ་ཁོའི་གཏམ་རྒྱུད་
བཤད། ཁོ་རང་ས་དབུས་རྒྱ་མཚོ་རུ་ལྗོངས་རྒྱུ་ལ་ཕྱིན་རྗེས། ཁོའི་སེམས་སུ་མཐའ་གཅིག་
ཏུ་ཕྱིར་ལོན་ཏོན་ལ་ལོག་རྒྱུ་དང་ཧྲེང•ཐོ་མ་སི་སྨན་ཁང་དུ་སོང་སྟེ་ལས་ཞུགས་བྱ་རྒྱུ་ཁོ་
ན་དྲན་གྱིན་ཡོད། ཉིན་ཞིག་གི་ཞོགས་པར། ཁོ་སྡོད་པའི་ཟོང་སྐྱེལ་མཚོ་གྲུ་དེ་ཡ་ལི་ཧྲན་
ཏའི་གྲུ་ཁའི་འཇུག་ངོགས་སུ་སླེབས། ཁོས་པང་གཅལ་སྟེང་ནས་ཉི་འོད་འོག་གི་གྲོང་ཁྱེར་
དཀར་པོ་དེ་དང་གྲུ་ཁའི་སྐྱེ་བོའི་ཚོགས་ལ་བལྟས། ཁོས་ལུས་ལ་ཧྲལ་ཧྲུལ་དུ་གྱུར་པའི་ལྭ་
བ་རིང་པོ་གྱོན་པའི་ས་འདིའི་ཡུལ་མི་ལ་རྣམས་ལ་བལྟས། དེར་སུའུ་ཏན་ནས་འོངས་པའི་
མི་ནག་དང་། གྷི་རི་སི་པ། དབྱི་ཐ་ལི་པ་རྣམས་ཁྱུ་དང་ཚོགས་བསྒྲིགས་ཤིང་འུར་སྒྲ་སྒྲོགས།
ཐུར་ཁེ་པ་རྣམས་ཀྱིས་ཐོད་ཀོར་མེད་པའི་ཐུར་ཁེ་པའི་ལུགས་ཀྱི་ཞྭ་མོ་ཆུང་ཆུང་གྱོན་ཡོད།
ཁོས་ལམ་ལམ་དུ་འཚེར་བའི་ཉི་འོད་དང་སྔོ་བསངས་བསངས་ཀྱི་ནམ་མཁའ་ལ་བལྟས།
སྐབས་དེར། ཁོའི་སེམས་སུ་གློ་བུར་དུ་ཡ་མཚན་པའི་འགྱུར་ལྡོག་ཅིག་བྱུང་། ཁོས་ནི་དོན་
དངོས་སུ་དེ་ཉིད་ཅི་ཞིག་ཡིན་པ་ཞིབ་བརྗོད་བྱེད་མི་ནུས། དོན་དག་དེ་ཧ་ཅང་གློ་བུར་དུ
བྱུང་བས་ན། ཁོ་ན་རེ། ཕལ་ཆེར་གཡའ་དག་པའི་མཁའ་དབྱིངས་ནས་འབྲུག་གྲག་པ་
དང་མཚུངས། ཡིན་ནའང་། ཁོའི་སེམས་སུ་འདི་ནི་དཔེ་དང་དཔེ་ཅན་གཉིས་དེ་འདྲའི་
མཚུངས་པ་ཞིག་མིན་པས། ཡང་བསྐྱར་ཚིག་བརྗེས་ཏེ་ཕལ་ཆེར་ཅི་ཞིག་གིས་བློ་གྲོས་ཀྱི་
སྒོ་མོ་ཕྱེས་པ་དང་མཚུངས་ཟེར། ཁོའི་སེམས་པ་ཅི་ཞིག་གིས་བཟུང་བ་བཞིན་གྱུར། གློ་བུར་
དུ་ཁོའི་སེམས་སུ་དགའ་སྤྲོ་ཆེན་པོ་ཞིག་སྐྱེས་བྱུང་། ཁོ་ལ་གཏན་གྱི་རང་དབང་ཞིག་ཐོབ་
པའི་སྣང་བ་བྱུང་། ཁོའི་སེམས་སུ་ཁོ་ནི་རང་གི་ཕ་ཡུལ་དུ་སླེབས་པའི་སྣང་བ་སྐྱེས་པས།
དེ་མ་ཐག་ཁོས་རྗེས་ཀྱི་འཚོ་བ་ནི་ཡ་ལི་ཧྲན་ཏ་ནས་བསྐྱལ་རྒྱུའི་སེམས་ཐག་བཅད།
ཟོང་གྲུ་དང་ཁ་འབྲལ་རྒྱུ་དེར་དཀའ་ཁག་ཆེན་པོ་མེད་དེ། ཆུ་ཚོད་ཉེར་བཞིའི་རྗེས་སུ། ཁོས་
རང་ཉིད་ཀྱི་རྡོག་ཁྲེས་བསྣམས་ཏེ་མཚོ་འགྲམ་དུ་བུད།
“གྲུ་དཔོན་གྱིས་ཁྱོད་རང་སྨྱོས་འདུག་བསམ་ངེས་ཡིན།" བདག་དགོད་ཞོར་དུ་བཤད།
“གཞན་གྱིས་ཅི་བསམ་ན་བསམ་དུ་ཆུགས། ངས་དེ་ལ་ཁ་ཡ་མི་བྱེད། བྱ་བ་འདི་སྒྲུབ་
མཁན་ང་མ་ཡིན་ཏེ། ངའི་ལུས་སྟེང་ན་སེམས་ཀྱི་སྟོབས་ཤུགས་ལས་ཀྱང་སྟོབས་ཆེ་བའི་
སྟོབས་ཤུགས་ཤིག་ཡོད་པ་དེ་རེད། མཚོ་འགྲམ་དུ་སླེབས་རྗེས། ངས་ཕྱོགས་བཞིར་བལྟས།
ང་རང་སྦྱིན་བདག་གྷི་རི་སི་པ་ཡིན་པའི་འགྲུལ་ཁང་ཞིག་ཏུ་འགྲོ་དགོས་སྙམ། ངའི་སེམས་
སུ་འདི་ལྟ་བུའི་འགྲུལ་ཁང་ཞིག་གང་དུ་ཡོད་པ་ངས་ཧ་ལམ་ཤེས་ཚོད་འདུག ཁྱོད་ཀྱིས་
ཨེ་ཁེད་ཅིག་ལྟོས། དཀའ་ཚེགས་ཅི་ཡང་མ་མྱངས་པར་ང་འགྲུལ་ཁང་དེའི་སྒོ་ཁར་སླེབས་
ཡོད། ངས་ས་དེ་མཐོང་མ་ཐག་ངོས་ཟིན་བྱུང་།”
“ཁྱོད་རང་ཡ་ལི་ཧྲན་ཏའི་གྲུ་ཁར་འགྲོ་མྱོང་ངམ།”
“མ་མྱོང་། ཐེངས་འདིའི་ལྗོངས་རྒྱུའི་ཡར་སྔོན་ལ་ང་རང་གཞི་ནས་དབྱིན་ཇི་དང་
ཁ་བྲལ་མ་མྱོང་།”
མ་འགྱངས་པར། ཁོས་གཞུང་གཉེར་སྨན་ཁང་ཞིག་ཏུ་བྱ་བ་རྙེད། དེ་ནས་བཟུང་ཁོ་
རང་དེར་གཏན་སྡོད་བྱས།
“ཁྱོད་རང་ད་རག་བར་འགྱོད་པ་སྐྱེས་མ་མྱོང་ངམ།"
“སྐྱེས་མ་མྱོང་། ཆུ་ཚོད་སྐར་ཆ་ཙམ་ལའང་སྐྱེས་མ་མྱོང་། ངས་བཙལ་བའི འེ་དངུལ་
གྱིས་འཚོ་བའི་རྒྱུན་སྐྱོང་ཐུབ་ཙམ་ཡིན་མོད། ང་རང་དེ་ལ་ཡིད་ཚིམས་ཡོད། འདི་ལྟར་འཚོ་
བ་ལས་ང་ལ་རེ་བ་གཞན་ཅི་ཡང་མེད་དེ། ཤི་རག་བར་དུ། ངའི་འཚོ་བ་ཧ་ཅང་སྐྱིད།”
ཕྱི་ཉིན་ང་རང་ཡ་ལི་ཧྲན་ཏའི་གྲུ་ཁ་དང་ཁ་གྱེས། ཅུང་མ་འགྱངས་པར་བདག་གིས་
སླར་ཡང་ཨ་པོ་ལ་ཧན་གྱི་དོན་དག་ཡིད་ལ་དྲན་བྱུང་། དེ་ནི་བདག་དང་སྨན་པ་གྲོགས་
པོ་ཨ་ལེ་ཁི·ཁ་ཨར་མེ་ཁེ་ཨར་དང་མཉམ་དུ་ཟ་མ་བཟའ་བའི་སྐབས་ཡིན། ཁ་ཨར་མེ་ཁེ་
ཨར་དབྱིན་ཇིར་དུས་ཐུང་གུང་གསེང་གཏོང་དུས་སུ། གློ་བུར་དུ་སྲང་ལམ་ནས་ཁོ་དང་
འཕྲད་བྱུང་། ཁོས་དམག་འཁྲུག་ཆེན་མོའི་ཁྲོད་དུ་བྱས་རྗེས་འབུར་ཐོན་བཞག་པས་རྗེ་
སིའི་མཚན་སྙན་ཐོབ། བདག་གིས་ཁོ་ལ་རྟེན་འབྲེལ་ཞུས། ངེད་གཉིས་ཞག་གཅིག་ལ་
མཉམ་དུ་སྡོད་པའི་ཁ་ཆད་བྱས། བདག་གིས་ཁོ་དང་མཉམ་དུ་དགོང་ཟས་བཟའ་བར་ཁས་
བླངས་ཤིང་། ཁོས་མི་གཞན་གདན་ཞུ་མི་བྱེད་རྒྱུའི་རེ་བ་བཏོན། དེ་ལྟར་ན་ངེད་གཉིས
ཀྱིས་ཅི་བསམ་གང་འདོད་དུ་ཁ་བརྡ་བྱས་ཆོག་པས་ཡིན། ཁོ་ལ་ཨན་ཉེ་རྒྱལ་མོའི་ལམ་དུ་
གཞིས་ཀ་རྙིང་བ་ཞིག་ཡོད་ཅིང་། ནང་དུ་སྒྲིག་བཀོད་བྱས་པ་ཧ་ཅང་མཛེས་ཉམས་ལྡན།
རྒྱུ་མཚན་ནི་ཁོ་ལ་སྒྱུ་རྩལ་གྱི་དཔྱད་ཞིབ་ནུས་པ་ཧ་ཅང་ཕུན་སུམ་ཚོགས་པ་ཞིག་ཡོད་
པའི་རྐྱེན་རེད། གསོལ་ཁང་གི་རྩིག་ལྡེབས་སུ་པའེ་ལུའོ་ཐའོ'〕ཡི་རི་མོ་ཞིག་བཀལ་ཡོད་པ་
དང་། དེ་མིན་བདག་ཧ་ཅང་དད་མོས་ཡོད་པའི་ཙོ་ཧྥན་ནེའི“བརྩམས་ཆོས་གཉིས་ཀྱང་
ཡོད། ཁོའི་ཆུང་མ་སྟེ། གསེར་མདོག་གི་ལྭ་བ་གྱོན་ཞིང་གཟུགས་ཚད་མཐོ་ལ། སེམས་ལ་
དགའ་བ་སྦྱིན་པའི་བུད་མེད་དེ་ངེད་གཉིས་དང་ཁ་བྲལ་རྗེས། བདག་དགོད་ཞོར་དུ་ཁོ་ལ་
བཤད་རྒྱུར། ཁོའི་དེ་རིང་གི་འཚོ་བ་ནི་ང་ཚོ་གསོ་རིག་སློབ་གླིང་གི་སློབ་མ་ཡིན་དུས་ཀྱི་
དུས་སྐབས་དང་བསྡུར་ཚེ་འགྱུར་ལྡོག་ཆེན་པོ་བྱུང་ཡོད། དེའི་དུས། ང་ཚོས་ཝེ་ཟི་མེ་ཟི་ཐི་
ཟམ་ལམ་ཆེན་མོ་འགྲམ་གྱི་ཡིད་སྐྱོ་བའི་དབྱི་ཐ་ལིའི་ཟ་ཁང་དེ་རུ་ཟས་ཐུན་གཅིག་ཟོས་
ན་ཧ་ཅང་རྒྱས་སྤྲོས་བྱས་ཡོད་སྙམ་པ་རེད། དེང་སྐབས་ཨ་ལེ་ཁི•ཁ་ཨར་མེ་ཁེ་ཨར་གྱིས་
སྨན་ཁང་ཆེ་གྲས་དྲུག་བདུན་ཙམ་ནས་ལས་ཀ་གཅིག་ལྕོགས་སུ་འཁུར་མུས་ཡོད། བདག་
གིས་ཚོད་དཔག་བྱས་ན། ལོ་གཅིག་ལ་ཡོང་འབབ་དབྱིན་པང་ཁྲི་གཅིག་ཡོད་སྲིད། ཐེངས་
འདིར་རྗེ་སིའི་མཚན་སྙན་ཐོབ་པ་ནི། ཁོས་སྔ་རུང་འཕྱི་རུང་ལོངས་སྤྱོད་བྱེད་དགོས་པ་དེ་
ཐོག་མར་ལོངས་སུ་སྤྱད་པའི་མཚན་སྙན་ཙམ་རེད།
“ངས་འཚོ་བ་རོལ་བ་མི་བཟང་རྒྱུ་མེད།” ཁོས་བཤད་རྒྱུར། “ཡིན་ནའང་།
མཚན་པ་ཞིག་ནི། འདི་དག་ཡོད་ཚད་ནི་ང་རང་སྟེས་དབང་ཞིག་ལ་འཕྲད་པས་ཡིན།”
“ ཁྱོད་ཀྱིས་བཤད་པ་དེ་ངས་ཧ་གོ་བ་མི་འདུག”
“ཧ་གོ་བ་མི་འདུག་གམ། ཁྱོད་ཀྱིས་ཨ་པོ་ལ་ཧན་ཡིད་ལ་དྲན་ནམ། ངོ་མ་བཤད་ན་
སྟོབས་ལྡན་ཕྱུག་པོར་ཆགས་དགོས་པ་ནི་ཁོ་རང་ཡིན་འོས། སློབ་མའི་སྐབས་སུ། ཁོས་ག་
ས་གང་ནས་ང་རང་ཕམ་པར་བརྒྱབ་ཡོད། བྱ་དགའ་ཡིན་ནའང་འདྲ། སློབ་ཞུགས་རོགས་
དངུལ་ཡིན་ནའང་འདྲ། ཡོད་ཚད་ཁོས་ངའི་ལག་ནས་འཕྲོག་འགྲོ་བས། དེ་དུས་ངས་ཁོ་ལ་
གཉའ་མི་སྒུར་ཐབས་མེད་ཡིན། གལ་སྲིད་ཁོས་འདི་ལྟར་རྒྱུན་བསྐྱངས་ཡོད་ཚེ། ངའི་ད་ལྟའི་
གོ་གནས་འདི་ཁོའི་ཡིན། ཁོ་ཕྱི་ནད་ཚན་ཁག་གི་གཤག་བཅོས་ལ་ལྷན་སྐྱེས་ཀྱི་ཤེས་རབ་
ལྡན་པས། སུ་ཞིག་གིས་ཀྱང་ཁོ་དང་འགྲན་འཛུགས་བྱེད་མི་ཐུབ། ཁོ་ཧྲེང·ཐོ་མ་སི་སྨན་ཁང་
གི་སྨན་རམས་པ་བྱས་པ་ནས་བཟུང་། ང་རང་མགོ་ཁྲིད་པའི་སྒྲིག་ཁོངས་སུ་གཞུག་རྒྱུའི་རེ་
བ་གཏན་ནས་མེད། ཁྱོད་ཀྱིས་ཀྱང་ཤེས་སྲིད་དེ། སྤྱིར་བཏང་གི་ལས་གཉེར་སྨན་པ་ཞིག་ལ་
མཚོན་ན་མགོ་ཁྲིད་པའི་སྡེ་རུ་འདི་ལྟར་ཤར་མར་བགྲོད་ག་ལ་ཐུབ། ཡིན་ནའང་། ཨ་པོ་ལ་
ཧན་གྱིས་ལས་གནས་བཏང་བྱུང་བས། ཁོའི་ལས་གནས་དེ་ངའི་ལག་ཏུ་སོན། འདི་ལྟར་ང་
རང་གོམ་པ་རེ་རེ་བཞིན་གོང་དུ་བགྲོད་པའི་གོ་སྐབས་བྱུང་།”
“ངས་བལྟས་ན་ཁྱོད་ཀྱི་སྐད་ཆ་རྣམས་བདེན་པར་འདུག”
“འདི་དག་ཡོད་ཚད་དངོས་གནས་ལས་དབང་རེད། ངས་བལྟས་ན། ཨ་པོ་ལ་ཧན་
ཟེར་བ་འདི་མི་རྣལ་མོ་ཞིག་མིན་ཁོ་ཐག་རེད། སྙིང་རྗེའི་ཡུལ་དུ་གྱུར་པའི་ཡི་དྭགས་འདི་
དངོས་གནས་སྐྱོབ་ཐབས་མི་འདུག ཁོས་ཡ་ལི་ཧྲན་ཏའི་གྲུ་ཁའི་འཕྲོད་བསྟེན་སྡེ་ཁག་
ཏུ་ལས་ཀ་ཞིག་སྟེ། ནད་ཡམས་བརྟག་མཁན་གྱི་ལས་ཀ་ཆུང་ངུ་ཞིག་བཙལ་ཡོད། འགའ་
ཞིག་གིས་ང་ལ་བཤད་པ་ལྟར་ན། ཁོ་རང་གྷི་རི་སིའི་རྒན་མོ་མོ་བཙོག་ཅིག་དང་མཉམ་
དུ་བསྡད་ཡོད་ཅིང་། ལུས་ལ་རྨེན་བུས་ཁྱབ་པའི་ཕྲུ་གུ་ཞིག་ཀྱང་སྐྱེས་ཡོད་ཟེར། དེ་བས་
ངའི་སེམས་སུ། ཡིན་ངོ་མ་སྤྱང་པོ་ཡིན་མིན་ནི་གཙོ་བོ་མིན་པར། ཆེས་གཙོ་ཆེ་བ་ནི་རང་
གཤིས་ཡོད་དགོས་པ་དེ་རེད་སྙམ། ཨ་པོ་ལ་ཧན་ལ་མེད་པ་ནི་རང་གཤིས་རེད།”
རང་གཤིས་ནི་ཅི་ཞིག་རེད་དམ། བདག་གིས་བལྟས་ན། སྐྱེ་བོ་ཞིག་གིས་འཚོ་བ་རོལ་
སྟངས་གཞན་ཞིག་ལ་དེ་བས་དོན་སྙིང་ལྡན་པ་མཐོང་ནས། ཆུ་ཚོད་ཕྱེད་ཙམ་གྱི་རིང་ལ་
བསམ་བློ་བཏང་རྗེས་མི་ཚེ་ཧྲིལ་པོའི་མདུན་ལམ་བློས་གཏོང་བར་ཕོད་པ་ཞིག་ལ་ད་གཟོད་
རང་གཤིས་དྲག་པོ་ཞིག་ཡོད་ཟེར་དགོས། གློ་བུར་དུ་གོམ་སྟབས་དང་པོ་དེ་སྤོས་རྗེས་
གཏན་དུ་འགྱོད་པ་མི་སྐྱེས་པ་དེ་ལ་ད་གཟོད་རང་གཤིས་དེ་ལས་ལྷག་པ་ཞིག་ཡོད། ཡིན་
ནའང་། བདག་གིས་ཅི་ཡང་མ་བཤད། ཨ་ལེ་ཁི“ཁ་ཨར་མེ་ཁེ་ཨར་གྱིས་མུ་མཐུད་དུ་བསམ་
གཞིག་གཏོང་བཞིན་བཤད་རྒྱུར།
“དེ་ལོས་ཡིན། གལ་སྲིད་ངས་ཨ་པོ་ལ་ཧན་གྱི་བྱེད་སྟངས་ལ་འགྱོད་སེམས་དྲག་པོ་
སྐྱེས་ཁུལ་བྱས་ན། ང་ཡང་ཧ་ཅང་གཡོ་ཟོལ་མཁན་ཞིག་ཏུ་གྱུར་པ་རེད། གང་ལྟར་ཡང་།
ཁོ་སོང་བས་ངས་ད་གཟོད་ཁེ་བཟང་རག་ཐུབ་པ་བྱུང་།” ཁོས་ཁེ་ལོ་ན་རྟགས་ཅན་གྱི་ཧ་
ཝ་ནའི་ཞུའེ་ཅ་ཐ་མག་རིང་པོ་དེ་གཅིག་རྔུབ་ཅིང་། ཤིན་ཏུ་ཞིམ་པའི་དུད་སྤྲིན་གོར་མོ་ཁ་
ནས་གཏོང་བཞིན་ན་རེ། “ཡིན་ནའང་། གལ་སྲིད་དོན་དག་འདི་ང་དང་འབྲེལ་བ་མེད་ཚེ།
ང་རང་ཁོས་ཡོན་ཏན་ཆུད་ཟོས་སུ་བཏང་བ་དེར་ཕངས་སེམས་སྐྱེས་འོངས། རང་གིས་རང་
ཉིད་འདི་ལྟར་བརླགས་ན་ནི་ངོ་མ་གདུང་སེམས་སྐྱེས་པ་ཞིག་རེད།"
བདག་ནི་ཨ་པོ་ལ་ཧན་གྱིས་དོན་དངོས་སུ་རང་ཉིད་བརླགས་ཡོད་མེད་དེར་དོགས་
པ་སྐྱེས། རང་ཉིད་ཀྱིས་ཆེས་སྒྲུབ་འདོད་པའི་དོན་དག་ནི་བསྒྲུབས། རང་ཉིད་ཆེས་དགའ་
བའི་ཁོར་ཡུག་ཏུ་ཧ་ཅང་ལྷིང་འཇགས་ངང་། འཇིག་རྟེན་དང་རྩོད་པ་མེད་པའི་ངང་
འཚོ་བ་རོལ་ན། དེ་ནི་རང་ཉིད་བརླགས་པ་ཡིན་ནམ། དེ་ལས་ལྡོག་སྟེ། མིང་དུ་གྲགས་
པའི་ཕྱི་ནད་ཚན་ཁག་གི་སྨན་པ་ཞིག་བྱས། ལོ་གཅིག་ལ་ཡོང་འབབ་དབྱིན་པང་ཁྲི་
གཅིག་ཡོད། མཛེས་པའི་ཆུང་མ་ཞིག་བླངས་ན་ནི་རྒྱལ་ཁ་ཡིན་ནམ། བདག་གིས་བལྟས་
ན། འདི་དག་ཡོད་ཚད་ནི་སྐྱེ་བོ་རྣམས་ཀྱིས་འཚོ་བའི་དོན་སྙིང་ལ་ཇི་ལྟར་ངོས་ཟིན་བྱ་
རྒྱུར་རག་ལས་ཡོད། ཁོས་སྤྱི་ཚོགས་ལ་སྒྲུབ་འོས་པའི་ལས་འགན་ཅི་ཞིག་སྒྲུབ་པ་དང་།
རང་ཉིད་ལ་རེ་བ་ཅི་ཞིག་ཡོད་སྙམ་པ་ལ་རག་ལས་ཡོད། ཡིན་ནའང་། བདག་གིས་སྔར་
བཞིན་ཅི་ཡང་མ་བཤད། བདག་ནི་རྗེ་སི་ཞིག་དང་རྩོད་པ་བྱེད་པའི་ཐོབ་ཐང་ཞིག་གང་
ན་ཡོད་དམ།

ང་གཅིག་པ།

བདག་གིས་ཐེ་ཨ་རུའེ་ལ་གཏམ་རྒྱུད་འདི་བཤད་ཚར་རྗེས། མོས་བདག་གིས་གནད་
དོན་ལ་ཉམས་ཞིབ་བྱེད་པའི་ཚོར་བ་རྣོན་པོ་དེར་བསྟོད་བསྔགས་བྱེད། དེའི་རྗེས་སུ། ང་
ཚོས་མགོ་བོ་སྒུར་ཏེ་རང་རང་ས་ནས་ཆུ་ཚོད་སྐར་མ་འགའ་ཤས་ལ་ལས་ཀ་བྱས། དེ་དུས་
སུ་སུས་ཀྱང་ཕན་ཚུན་ལ་ཁ་མ་གྲག རྒྱུ་མཚན་ནི་སྐབས་དེར་ང་ཚོས་སྲན་མའི་ཤུན་པ་
བཤུ་བཞིན་ཡོད། མོས་མེ་ཚང་ནས་བྱུང་བའི་དོན་དག་གཅིག་ཀྱང་མིག་ལམ་ནས་འཆོར་
དུ་མི་འཇུག ཅུང་ཟད་ནས་མོས་ཀྲུང་གོའི་མ་བྱན་གྱིས་མོ་ཧ་ཅང་མི་དགའ་བའི་བྱ་བ་ཞིག་
བསྒྲུབས་པ་མཐོང་བས། དེ་མ་ཐག་ཁོ་ལ་སྡིགས་མོ་ཚད་མེད་བྱས། ཡིན་ནའང་། ཀྲུང་གོ་
པ་དེ་ཡང་དཔའ་ངར་ཞུམ་མེད་ཅིག་རེད། ཕར་ལ་གཅིག་བཤད་ན་ཚུར་ལ་གཉིས་བཤད།
ཧ་ཅང་ཛ་དྲག་ཆེ་བའི་ཁ་འཛིང་གི་འཐབ་འཁྲུག་ཅིག་བྱུང་སོང་། ཁོ་ཚོས་ཁ་འཛིང་བྱེད་
དུས་ཡུལ་དེའི་ལུང་སྐད་ཁོ་ན་སྤྱོད་པས། བདག་གིས་ཚིག་ལྔ་དྲུག་ཙམ་ལས་གོ་མ་ཐུབ།
དེས་བདག་ལ་བཞག་པའི་བག་ཆགས་ནི། ཧ་ལམ་འཇིག་རྟེན་འཇིག་པའི་ཉིན་མོ་སླེབས་
བྱུང་སྙམ་པ་སྟེར། ཡིན་ནའང་། ཅུང་ཙམ་འགོར་རྗེས། ཞི་བདེ་ཡང་བསྐྱར་སླར་གསོ་བྱུང་
སོང་། ཐེ་ཨ་རུའེ་ཡིས་མ་བྱན་ལ་ཐ་མག་རྐང་གཅིག་བྱིན། ཁོ་དང་མོ་གཉིས་ཀྱིས་ཞིམ་ཞིམ་
གྱི་ངང་ནས་དུ་བ་ཁ་ལས་ཕྱིར་དབྱུང་དུ་བཅུག
“ཁྱོད་ཀྱིས་ཤེས་སམ། ཁོའི་ཆུང་མའང་ངས་བཙལ་བ་ཡིན།” ཐེ་ཨ་རུའེ་ཡིས་གློ
བུར་དུ་དེ་ལྟར་བཤད་པ་དང་། གདོང་བ་ཆེན་པོ་དེར་འཛུམ་གྱིས་ཁེངས།
“མ་བྱན་གྱི་ཆུང་མ་ཟེར་བ་ཡིན་ནམ།”
“མིན། སི་ཐི་ལེ་ཁི་ལན་ཏིའི་ཆུང་མ་ཟེར་བ་ཡིན།”
“ཁོ་ལ་ཆུང་མ་ཡོད་པ་རེད།”
“ཁོས་ཀྱང་དེ་ལྟར་བཤད་འོངས། ཡིན་ནའང་ངས་ཁོ་ལ་བཤད་རྒྱུར། ཁོའི་ཆུང་མ་
དབྱིན་ཇི་ན་ཡོད། དབྱིན་ཇི་ནི་གོ་ལའི་ཕ་རོལ་ན་ཡོད།”
“བདེན་པ་རེད།” བདག་གིས་ལན་བཏབ།
“ཟླ་ངོ་གཉིས་གསུམ་ཙམ་གྱི་མཚམས་རེར། ཁོ་ལ་ཚོན་ནམ། ཐ་མག་གམ། ཡང་
ན་དངུལ་འདྲ་དགོས་མཁོ་བྱུང་དུས། ཁོ་ཕ་ཕི་ཐི་ལ་ཐེངས་གཅིག་འོང་ངེས་ཡིན། འདིར་
སླེབས་རྗེས། ཁོ་ནི་ནམ་ཡང་བདག་པོ་མེད་པའི་ཁྱི་རྒོད་ཅིག་དང་འདྲ་བར་ག་ས་གང་དུ་
འཁྱམས་པས། ཕར་བལྟས་ན་སྙིང་རྗེ་སྐྱེས་པ་ཞིག་རེད། ངའི་འདི་ནས་བུ་མོ་ཞིག་གླས་ཡོད།
ང་ལ་རོགས་བྱས་ཏེ་ཁང་པར་གཙང་སྦྲ་བྱེད་བཞིན་ཡོད། མོའི་མིང་ལ་ཨེ་ཐ་ཟེར། ངའི་ཉེ་
འབྲེལ་རིང་པོ་ཞིག་ཡིན། ཕ་མ་གཉིས་འདས་ཟིན་པས་ངས་ད་གཟོད་མོ་བདག་སྐྱོང་བྱས་
པ་ཡིན། སི་ཐི་ལེ་ཁི་ལན་ཏི་ལན་རེར་ང་ཡོད་སར་འོངས་ཏེ་ཟས་ཐུན་གཅིག་བཟའ་བའམ།
ཡང་ན་ངའི་འདི་ན་ཡོད་པའི་ལས་ཀ་པ་དང་མིག་མངས་རེ་རྩེས། ནམ་རྒྱུན་ཁོ་འོངས་དུས་
ཨེ་ཐས་ཁོ་ལ་ཅེར་ཡོད་པ་ངས་ཚོར་བྱུང་། ངས་མོར་མོ་སྐྱེས་པ་འདི་ལ་དགའ་འམ་ཞེས་
དྲིས། མོ་ཁོ་ལ་ཧ་ཅང་དགའ་ཟེར། ཁྱོད་ཀྱིས་བལྟས་ན་བུ་མོ་འདི་དག་ནི་ཅི་ལྟ་བུ་ཞིག་རེད་
དམ། ཚང་མ་མི་རྒྱུད་དཀར་པོ་ལ་དགའ།”
“ཨེ་ཐ་ས་ཆ་འདིའི་ཡིན་ནམ།” བདག་གིས་དྲིས།
“ཡིན། མི་རྒྱུད་དཀར་པོའི་རྩི་ཙམ་ཡང་འདྲེས་མེད། འདི་ལྟར། ངས་མོ་ལ་ཁ་བརྡ་
བྱས་རྗེས། ངས་མི་མངགས་ཏེ་སི་ཐི་ལེ་ཁི་ལན་ཏི་བོས་པ་ཡིན། ངས་ཁོ་ལ་བཤད་རྒྱུར།
ཐི་ལེ་ཁི་ལན་ཏི་ལགས། ཁྱོད་ཀྱང་འདི་ནས་གཞིས་ཆགས་རན་འདུག ཁྱོད་ཀྱི་ལོ་ཚོད་
འདིར་སླེབས་ན་ནམ་རྒྱུན་གྲུ་ཁའི་བུད་མེད་དེ་དག་དང་ལྷན་དུ་འཁྱམ་མི་རུང་། དེའི་
ནང་ན་བཟང་མོ་གཅིག་ཀྱང་མེད་པས། བུད་མེད་དེ་ཚོ་དང་མཉམ་དུ་བསྡད་ན་བཟང་ངོ་
ཞིག་ཡོད་མི་སྲིད། ཁྱོད་ལ་གཅིག་ནས་དངུལ་མེད། གང་ལྟར་ཡང་ཁྱོད་ཀྱིས་བྱ་བ་གང་
ཞིག་ལས་ཀྱང་ཡུན་མི་རིང་། བསྟུད་མར་ཟླ་གཉིས་ལ་ལས་ཀ་བྱས་པ་ཞིག་མེད་པས། ད་ལྟ་
ཁྱོད་གླ་མཁན་ཞིག་གཏན་ནས་མེད། གང་ལྟར་ཁྱོད་ཀྱིས་ཁྱོད་དང་ས་ཆ་འདིའི་མི་འགའ་
ནགས་ཚལ་དུ་བསྡད་ཡོད་པ་དང་། ཁོ་ཚོ་ཡང་ཁྱོད་དང་མཉམ་དུ་འདུག་མོས་ཡོད་ཅེས་
བཤད་མོད། ཁྱོད་ནི་མི་རྒྱུད་དཀར་པོ་ཞིག་ཡིན་ཕྱིར། མི་རྒྱུད་དཀར་པོ་ཞིག་ཡིན་པའི་ཆ་
ནས་བཤད་ན། ཁྱོད་ཀྱི་འཚོ་བ་འདི་འདྲ་ཞིག་ཡིན་མི་འོས། ད་ལྟ་ངས་ཁྱོད་ལ་ཐབས་ཤིག་
འདོན། སི་ཐི་ལེ་ཁི་ལན་ཏི་ལགས།
ཐེ་ཨ་རུའེ་ཡིས་ཁ་བརྡ་བྱེད་དུས། སྐབས་རེར་ཧྥ་རན་སིའི་སྐད་སྤྱོད་པ་དང་སྐབས་
རེར་དབྱིན་སྐད་སྤྱོད། རྒྱུ་མཚན་ནི་མོས་སྐད་རིགས་འདི་གཉིས་ཀྱི་གང་ཞིག་སྤྱད་ཀྱང་
ཐོགས་རྡུགས་ཅི་ཡང་མེད། མོས་སྐད་ཆ་བཤད་དུས་སྐད་ཀྱི་གདངས་ལ་ཁུ་བྱུག་གི་
དབྱངས་འགྲོས་ལྟ་བུའི་སྙན་ཆ་ལྡན། གལ་སྲིད་ཁུ་བྱུག་གིས་དབྱིན་སྐད་ཤེས་རྒྱུ་ན། ཁྱོད་
ཀྱིས་ཁུ་བྱུག་གིས་དབྱངས་འགྲོས་འདི་སྤྱད་དེ་སྐད་ཆ་བཤད་སྲིད་སྙམ་ངེས་ཡིན།
“ ‘ང་ལ་ཉོན་དང་། ཁྱོད་དང་ཨེ་ཐ་གཉིས་གཉེན་བསྒྲིག་ན་ཇི་འདྲ་རེད། མོ་བུ་མོ་
བཟང་མོ་ཞིག་ཡིན། ད་ལོ་ལོ་བཅུ་བདུན་ལ་སོན་ཡོད། མོ་ནི་ས་འདིའི་བུ་མོ་ལ་ལ་ནང་
བཞིན་གང་འདོད་འདོད་བྱེད་མཁན་ཞིག་གཏན་ནས་མིན་ཏེ། གྲུ་དཔོན་ནམ་གྲུ་དཔོན་
གཞོན་པ་གཉིས་ལ་མཐུན་མྱོང་བའི་དོན་དག་རེ་ཡོད། ཡིན་ནའང་། ས་ཆ་འདིའི་སྐྱེས་
པ་རྣམས་དང་གང་འདོད་འདོད་ཅིག་གཏན་ནས་བྱས་མ་མྱོང་། མོས་རང་ལུས་ལ་རང་
གཅེས་བྱེད། དེ་ནི་ཁྱོད་ཀྱིས་ཤེས་སྲིད། ཁ་སྔོན་ཨོ་ཨ་ཧུའུ་རྟགས་ཅན་གྱི་མཚོ་གྲུ་འདིར་
འོངས་དུས། གྲུ་ཐོག་གི་དོན་གཅོད་པས་ང་ལ་བཤད་རྒྱུར། ཁོས་གླིང་ཕྲན་འདི་དག་ཐམས་
ཅད་ལས་ད་ལྟའི་བར་མོ་ལྟ་བུའི་བཟང་མོ་ཞིག་མཐོང་མ་མྱོང་ཟེར། མོ་ད་ལྟ་གཉེན་བསྒྲིག་
དགོས་པའི་དུས་སུ་སོན་འདུག ཡང་ཅིག་བཤད་ན། གྲུ་དཔོན་ཡིན་ནའང་འདྲ། གྲུ་དཔོན་
གཞོན་པ་ཡིན་ནའང་འདྲ། དུས་ངེས་མེད་དུ་བྲོ་བ་ཞིག་བརྗེ་འདོད་པ་ཙམ་རེད། ང་ལ་
ལས་ཀ་བྱེད་པའི་བུ་མོ་ཚོ་ངས་ལོ་མང་པོར་བཀག་མ་མྱོང་། ཨེ་ཐ་ཡིས་ཐ་ལ་ཝོ་ཆུ་བོའི་
འགྲམ་དུ་ས་ཆ་ཆུང་ཆུང་ཞིག་བསྒྲུབས་ཡོད། ཁྱོད་རང་འདིར་མ་སླེབས་པའི་སྔོན་དུ་
འདེབས་འཛུགས་བྱས་པ་ལས་ཐོན་པའི་བེ་ཏ་སྐམ་པོ་དེ་ད་ལྟའི་ཁྲོམ་རའི་རིན་གོང་ལྟར་
རྩིས་བརྒྱབ་ན། དེས་ཁྱོད་ཀྱིས་བདེ་སྐྱིད་ཀྱི་འཚོ་བ་རོལ་ཆོག་ཆོག་ཡིན། ས་དེར་ད་དུང་
ཁང་པ་ཞིག་ཀྱང་འདུག ཁྱོད་ཀྱིས་དུས་ཚོད་ག་ཙམ་སྤྱད་དེ་རི་མོ་འབྲི་ན་དུས་ཚོད་ཀྱིས་
འདང་ངེས་ཡོད། ཁྱོད་ཀྱིས་བལྟས་ན་ག་འདྲ་རེད་དམ།’
ཐེ་ཨ་རུའེ་ཡིས་བཤད་མཚམས་བཞག་སྟེ་དབུགས་རིང་ཞིག་ཕྱུངས།
“སྐབས་དེར། ཁོས་ང་ལ་དབྱིན་ཇི་རུ་ཁོ་ལ་ཆུང་མ་ཡོད་པ་བཤད་བྱུང་། ‘ངའི་སྙིང་
རྗེ་བའི་སི་ཐི་ལེ་ཁི་ལན་ཏི་ལགས།’ ངས་ཁོ་ལ་བཤད་རྒྱུར། ‘ཁོ་ཚོ་ཚང་མར་གནས་
གཞན་དུ་ཟུར་ཁྱིམ་ཡོད། སྤྱིར་བཤད་ན། ཁོ་ཚོ་ང་ཚོའི་གླིང་ཕྲན་འདིར་འོངས་པའི་རྒྱུ་
མཚན་ཡང་འདི་ལ་ཐུག་ཡོད། ཨེ་ཐ་ནི་བུ་མོ་བསམ་ཤེས་ཤིག་ཡིན། མོས་གྲོང་ཁྱེར་གྱི་གཙོ་
འཛིན་མདུན་ནས་མཛད་སྒོ་སྤེལ་དགོས་པའི་རེ་བ་མི་བྱེད། མོ་ནི་ཡེ་ཤུ་ཆོས་ལུགས་པ་
ཞིག་ཡིན་པས། བྱ་བ་འདི་དག་སྒྲུབ་དུས་གནམ་བདག་ཆོས་དད་པ་ནང་བཞིན་རྙིང་ཞེན་
མེད་པ་ཁྱོད་ཀྱིས་ཤེས་གསལ་ལྟར་རེད།"
“སྐབས་དེར་ཁོས་བཤད་རྒྱུར། ‘དེས་ན་ཨེ་ཐ་དོན་དག་འདིར་བསམ་ཚུལ་ག་འདྲ་
ཡོད་དམ’ ཟེར། ‘ཕར་བལྟས་ན་མོ་ཁྱོད་ལ་བརྩེ་སེམས་ཡོད།’ ངས་བཤད་རྒྱུར། ‘གལ་
ཏེ་ཁྱོད་འཐད་པ་ཡིན་ན་མོའང་འཐད་ངེས་ཡིན། ཡང་མིན་ན་ངས་མོ་འབོད་དམ།’ སི་
ཐི་ལེ་ཁི་ལན་ཏི་ལྷུག་ལྷུག་བགད་བྱུང་། དུས་རྒྱུན་ལྟར་བཙན་དགོད་བྱེད་ཅིང་། ཁོའི་
བཟོ་ལྟ་ནི་ཧ་ཅང་དགོད་བྲོ་པོ་ཞིག་རེད། དེ་བས་ངས་ཨེ་ཐ་བོས། ཨེ་ཐས་ད་གིན་ངས་སི་
ཐི་ལེ་ཁི་ལན་ཏི་ལ་ཅི་ཞིག་གླེང་མོ་བྱེད་བཞིན་པ་ཚོར་འདུག བུ་མོ་འཆལ་མོ་འདི། ངས་
384དུང་ཟླ་དང་དོང་ཙེ་དྲུག
ཐོག་མཐའ་བར་གསུམ་དུ་མོར་མིག་བརྡ་བརྒྱབ། མོས་བཀྲུས་ཡོད་པའི་ཚི་ལེན་ཞིག་གི་
ལྟེབ་གཉེར་བཅོས་ཁུལ་བྱེད་མོད། ངེད་གཉིས་ཀྱི་ཁ་བརྡ་ཚིག་གཅིག་ཀྱང་མ་ཤོར་བར་
ཉན་ཡོད། མོ་ངའི་སྔུན་དུ་འོངས་ཏེ་བགད་བྱུང་། ཡིན་ནའང་། མོ་ཅུང་ཙམ་ཁ་སྐྱེངས་
བཞིན་ཡོད་པ་ངས་ཚོར་ཐུབ། སི་ཐི་ལེ་ཁི་ལན་ཏིས་མོར་ཞིབ་ལྟ་ཙམ་བྱས་རྗེས་ཅི་ཡང་
མི་བཤད།"
“མོ་ཁ་སྒོ་སྐྱེ་འབྲས་ག་འདྲ་འདུག་གམ།” བདག་གིས་དྲིས།
“ངོ་མ་མཛེས། ཡིན་ནའང་། སྔོན་ཆད་ཁྱོད་ཀྱིས་མོའི་རི་མོ་མཐོང་ཡོད་ཚོད་རེད།
ཁོས་མོའི་རི་མོ་མང་པོ་བྲིས་འདུག སྐབས་རེར་ཕ་ལེ་ཨོའི"གྱོན་ཆས་ཀྱིས་གཅུད་ཡོད།
སྐབས་རེར་གྱོན་ཆས་ཅི་ཡང་མེད་པར་བྲིས་ཡོད། རེད་ཡ། མོའི་སྐྱེ་འབྲས་ཧ་ཅང་ཡག་པོ་
འདུག མོས་ཟས་རིགས་གཡོས་སྦྱོར་བྱེད་ཤེས། ངས་དངོས་སུ་མོར་བསླབས་པ་ཡིན། སི་ཐི་
ལེ་ཁི་ལན་ཏིས་དོན་དག་འདིར་བསམ་གཞིགས་གཏོང་གིན་ཡོད་པ་ངས་ཚོར་བྱུང་བས།
ངས་ཁོ་ལ་བཤད་རྒྱུར། ‘ངས་མོར་གླ་ཕོགས་མང་པོ་ཞིག་བྱིན་ཡོད། མོས་བསགས་ཡོད།
མོའི་ངོ་ཤེས་པའི་གྲུ་དཔོན་དང་གྲུ་དཔོན་གཞོན་པས་ཀྱང་སྐབས་རེར་མོར་དངོས་པོ་རེ་
སྟེར། མོས་ཧྥ་སྒོར་བརྒྱ་ཕྲག་འགའ་བསགས་ཡོད།"
སི་ཐི་ལེ་ཁི་ལན་ཏིས་ཁ་སྤུ་དམར་པོ་དེ་བྱིལ་བྱིལ་ཞིག་བྱེད་ཞོར་བགད་བྱུང་།
‘ཀྱེ། ཨེ་ཐ་ལགས།’ ཁོས་བཤད་རྒྱུར། ‘ང་རང་ཁྱོད་ཀྱི་ཁྱོ་ག་བྱེད་པར་ཁྱོད་
འཐད་དམ།’
མོས་སྐད་ཆ་ཅི་ཡང་མི་བཤད་པར་བགད་བྱུང་།
“ངས་ཁྱོད་ལ་བཤད་ཟིན་པ་མ་ཡིན་ནམ། སི་ཐི་ལེ་ཁི་ལན་ཏི་ལགས། བུ་མོ་འདི་
ཁྱོད་ལ་ཧ་ཅང་དུང་བ་ཟབ་མོ་ཡོད་འདུག’ ངས་དེ་ལྟར་བཤད།”།
‘ངས་ཁྱོད་ལ་བརྡེག་ངེས་ཡིན།’ ཁོས་མོར་བལྟས་ཏེ་བཤད།”
‘གལ་སྲིད་ཁྱོད་ཀྱིས་ང་ལ་མི་བརྡེག་ན། ཁྱོད་ང་ལ་དགའ་བ་ངས་ཇི་ལྟར་ཤེས་
སམ།’ མོས་དེ་ལྟར་ལན་བཏབ།”
ཐེ་ཨ་རུའེ་ཡིས་གཏམ་རྒྱུད་འདིའི་མཚམས་བཅད་དེ། རང་གི་འདས་དོན་ལ་ཕྱིར་
དྲན་བྱས།
“ངའི་ཁྱོ་ག་སྔོན་མ་གྲུ་དཔོན་ལྗོ་ཧན་སོན་གྱིས་ཀྱང་རྒྱུན་པར་རྟ་ལྕག་གིས་ང་ལ་པས
བརྡེགས་པ་རེད། ཁོ་ནི་སྐྱེས་ཕོ་རབ་ཅིག་ཡིན། གཟུགས་བོངས་ཆེ་ཞིང་བཟོ་ལྟ་མཛེས། ཁོ་
ཨ་རག་གིས་ར་བཟི་བར་གྱུར་ཚེ་སུས་ཀྱང་འགོག་མི་ཐུབ། རྒྱུན་དུ་ང་ལ་བརྡེགས་ང
ལུས་ཡོངས་སྔོ་ཐིག་གིས་ཁེངས་ཡོད། དེ་ཉིན་མང་པོ་ཞིག་ལ་སོས་མི་ཐུབ། ཨ་ཙི། ཁོ་རང་
ཤི་བའི་སྐབས་སུ་ང་དེ་ལྟར་ངུས་པ་ལ་ཨང་། ངས་སེམས་སུ་ད་ནས་བཟུང་ང་རང་ཚེ་གང་
བོར་སྐྱོ་གདུང་འདིའི་ཁྲོད་དུ་སླར་གསོ་བྱེད་མི་ཐུབ་སྙམ་བྱུང་། ཡིན་ནའང་། ངའི་གྱོང་
གུད་ག་འདྲ་ཡིན་པ་ངས་གསལ་བོར་ཤེས། དེ་ནི་སྔར་བཞིན་ང་དང་ཆའོ་ཊི•རུའེ་ཨེན་ཉི་
གཉིས་གཉེན་བསྒྲིགས་རྗེས་ཡིན། གལ་སྲིད་སྐྱེས་པ་ཞིག་དང་མཉམ་དུ་འཚོ་བ་མ་རོལ་
ཚེ། ཁྱོད་ཀྱིས་ཁོ་ནི་སྐྱེས་པ་ཇི་ལྟ་བུ་ཞིག་ཡིན་པ་ནམ་ཡང་ཤེས་མི་སྲིད། ཆའོ་ཊི•རུའེ་ཨེན་
ཉིས་ང་རང་ཡིད་ཐང་ཆད་དུ་བཅུག་བྱུང་། སྐྱེས་པ་སུ་ཞིག་གིས་ཀྱང་ང་རང་འདི་ལྟར་ཡིད་
ཐང་ཆད་དུ་བཅུག་མ་མྱོང་། ཁོའི་ཁ་སྒོ་ཡང་ཧ་ཅང་ཡག་པོ་འདུག་ལ་ལུས་སྟོབས་ཆེ། ཕལ་
ཆེར་གྲུ་དཔོན་ལྗོ་ཧན་སོན་དང་མཚུངས། ཕར་བལྟས་ན་ལུས་པོ་ཧ་ཅང་མཁྲེགས་པོ་ཡིན་
མོད། ཡིན་ནའང་། འདི་དག་ནི་ཕྱིའི་རྣམ་པ་ཙམ་ཡིན་འདུག ཁོ་ནམ་ཡང་བཟི་མ་མྱོང་།
ང་ལ་བརྡེགས་ཀྱང་མ་མྱོང་། དངོས་གནས་ཆོས་སྤེལ་མཁན་ཞིག་བྱས་ཀྱང་ཆོག་ཚོད་
འདུག མཚོ་གྲུ་གྲུ་ཁར་སླེབས་ཐེངས་རེར་ངས་གྲུ་སྟེང་གི་མཐོ་རིམ་གྲུ་པར་མཛའ་གཏམ་
བརྗོད་པ་ཡིན། ཡིན་ནའང་། ཆའོ་ཊི•རུའེ་ཨེན་ཉིས་ཅི་ཡང་མཐོང་གིན་མེད། མཇུག་
མཐར་ང་རང་དངོས་གནས་ཁོ་ལ་ཞེན་པ་ལོག་སོང་བས་ཁོ་དང་གཉེན་འཐོར་བྱས། འདི་
ལྟ་བུའི་ཁྱོ་ག་ཞིག་དང་གཉེན་བསྒྲིགས་པར་དགེ་མཚན་ཅི་ཞིག་ཡོད་དམ། སྐྱེས་པ་ལ་ལས་
བུད་མེད་ལ་བཟུང་བའི་རྣམ་འགྱུར་ཧ་ཅང་འཇིགས་སུ་རུང་བ་ཞིག་ཡིན།”
བདག་གིས་ཐེ་ཨ་རུའེ་ལ་སེམས་གསོ་བྱས། གདུང་སེམས་ཀྱི་ངང་ནས་སྐྱེས་པས་རྒྱུན་
དུ་བུད་མེད་ཚོ་གཡོ་འོག་ཏུ་འཛུད་པར་བྱེད་ཅེས་བཤད། དེ་དང་བསྟུན་ནས་བདག་གིས་
མོར་མུ་མཐུད་དུ་བདག་ལ་སི་ཐི་ལེ་ཁི་ལན་ཏིའི་གཏམ་རྒྱུད་བཤད་རྒྱུའི་རེ་བ་བཏོན།
‘ལགས།’ ངས་སི་ཐི་ལེ་ཁི་ལན་ཏི་ལ་བཤད་རྒྱུར། ‘དོན་དག་འདིར་བྲེལ་བ་
ལང་མི་དགོས། ག་ལེར་བསམ་བློ་ཡག་པོ་བཏང་ཆོག ཨེ་ཐ་ལ་གཞོགས་ཁང་དུ་ཁང་པ་
ཡག་པོ་ཞིག་ཡོད། ཁྱོད་གཉིས་ཀྱིས་མཉམ་དུ་ཟླ་གཅིག་ལ་འཚོ་བ་རོལ་ཏེ་མོར་མཐུན་མིན་
ལ་ལྟོས། ཁྱོད་ཀྱིས་ཟ་མ་ངའི་འདི་རུ་ཟོས་ཆོག ཟླ་གཅིག་གི་རྗེས་སུ། གལ་སྲིད་ཁྱོད་ཀྱིས་
མོ་དང་གཉེན་བསྒྲིག་པར་སེམས་ཐག་བཅད་ན། ཁྱོད་རང་མོའི་གཞིས་ཀ་དེར་སོང་སྟེ་
ཁྱིམ་ཚང་གཉེར་ཆོག”
“ཁོ་འདི་ལྟར་བྱེད་པར་ཡིད་འཐད་བྱུང་། ཨེ་ཐས་སྔར་བཞིན་ང་ལ་ལས་ཀ་བྱེད་
བཞིན་ཡོད། ངས་སི་ཐི་ལེ་ཁི་ལན་ཏི་ལ་ངའི་འདི་རུ་ཟ་མ་བཟའ་རུ་བཅུག ཕལ་ཆེར་
ངས་ཁས་ལེན་བྱས་པ་ནང་བཞིན་བྱས། ངས་ཨེ་ཐ་ལ་ཁོ་བཟའ་བར་དགའ་བའི་ཚལ་རེ་
གཉིས་ཀྱི་རྔོད་ཐབས་བསླབས། ཁོས་རི་མོ་དེ་འདྲ་མང་པོ་མ་བྲིས། ཁོ་རི་ལུང་སྟོང་བར་
འཁྱམ་ལ་ཆུ་འགྲམ་དུ་ཁྲུས་བྱེད། མཚོ་འགྲམ་དུ་ཙོག་སྟེ་ཚྭ་ཆུ་མཚོ་མོ་ལ་རྒྱང་ལྟ་བྱེད།
ནམ་རྒྱུན་ས་སྲོས་ཀྱི་དུས་སུ། མཚོ་འགྲམ་དུ་སོང་སྟེ་མའོ་ལི་ཨ་གླིང་ཕྲན་ལ་ལྟ། རྒྱུན་དུ་
བྲག་རྡོའི་སྟེང་འཛེགས་ཏེ་ཉ་ཡང་འཛིན། ཁོ་གྲུ་ཁ་རུ་འཆམ་འཆམ་དུ་འགྲོ་བར་དགའ་
ཞིང་། ས་ཆ་འདིའི་སྐྱེ་བོ་ཚོགས་དང་ཁ་བརྡ་སྣ་ཚོགས་བྱེད་པར་དགའ། ཁོས་སྐད་ཅོར་
གཏན་ནས་མི་རྒྱག་པས་སྐྱེ་བོ་རྣམས་ཀྱི་དགའ་མོས་བྱ་ཡུལ་དུ་གྱུར་ཡོད། ནམ་རྒྱུན་
དགོང་ཟས་ཟོས་རྗེས། ཁོ་ཨེ་ཐ་དང་མཉམ་དུ་གཞོགས་ཁང་དུ་འགྲོ། ཁོ་ཕྱིར་རི་ལུང་སྟོང་
བར་ལོག་པར་རེ་སྒུག་བྱེད་བཞིན་ཡོད་པ་ངས་ཚོར་ཐུབ། ཟླ་གཅིག་འགོར་རྗེས། ངས་
ཁོ་ལ་ཅི་ཞིག་བྱེད་རྩིས་ཡོད་པ་དྲིས། ཁོས་བཤད་རྒྱུར། གལ་སྲིད་ཨེ་ཐ་འགྲོ་འདོད་ཡོད་
ན། ཁོ་ཨེ་ཐ་དང་མཉམ་དུ་འགྲོ་འདོད་ཡོད་ཟེར། དེ་བས་ངས་ཁོ་ཚོར་གཉེན་ཆང་སྒྲོག་ཙེ་
གཅིག་བཤམས། ང་རང་དངོས་སུ་མེ་ཚང་དུ་སོང་སྟེ། ཁོ་ཚོར་སྲན་མའི་ཁུ་བ་དང་། ཕོར་
ཐུ་ཀལ་གྱི་ཆུ་འབུ་གློ་ཉལ། ཀ་ལི་ཟ་མ། བེ་ཏ་སེར་ལ་སོགས་གཡོས་སྦྱོར་བྱས། ཁྱོད་ཀྱིས་
ད་དུང་ངས་གཡོས་པའི་བེ་ཏ་སེར་ལའི་བྲོ་བ་མྱངས་མེད། མིན་ནམ། ཁྱོད་རང་འདི་དང་
ཁ་མ་བྲལ་བའི་སྔོན་དུ་ངས་ངེས་པར་དུ་ཁྱོད་ལ་ཐེངས་གཅིག་གཡོ་སྦྱོར་བྱེད། ངས་ད་
དུང་ཁོ་ཚོར་འཁྱག་ཞོ་གྲ་སྒྲིག་བྱས། ང་ཚོས་ཨ་རག་ཤང་པིན་ནན་འཐུང་བྱས་པ་དང་། དེ་
དང་བསྟུན་ནས་མངར་ཆང་ཡང་འཐུངས། ཨ། ངས་སྔ་མོ་ནས་གཉེན་སྟོན་ཡག་པོ་ཞིག་
བསྒྲུབ་རྒྱུར་ཐབས་བཀོད་བྱས་ཡོད། ཟ་མ་ཟོས་ཚར་རྗེས། ང་ཚོ་འགྲུལ་ཁང་དུ་བྲོ་འཁྲབ་
པ་ཡིན། སྐབས་དེར་ང་ད་ལྟ་ནང་བཞིན་འདི་འདྲའི་ཚོན་པོ་ཞིག་མིན། ང་ཆུང་དུས་ནས་
བཟུང་བྲོ་འཁྲབ་རྒྱུར་དགའ་བོ་ཡོད།”
མེ་ཏོག་གསར་བའི་མགྲོན་ཁང་གི་འགྲུལ་ཚོམས་དེ་འདྲ་ཆེན་པོ་ཞིག་མི་འདུག དེར་
སྟབས་བདེའི་རྣོ་སྦྲེང་རོལ་ཆས་ཤིག་བཞག་ཡོད་ཅིང་། ཕྱོགས་བཞིའི་རྩིག་འགྲམ་དུ་གྲ་
དག་ངང་ཧྥི་ལི་ཕིན་གྱི་ཙན་དན་དམར་པོའི་ཁྱིམ་ཆས་ཆ་ཚང་ཞིག་བསྒྲིགས་ཤིང་། དེའི་
སྟེང་དུ་མེ་ཏོག་བརྐོས་ཡོད་པའི་དར་སྐུད་ཀྱི་ཁེབས་རས་ཤིག་བཀབ་འདུག སྒོར་དབྱིབས་
སྒྲོག་ཙེའི་སྟེང་དུ་པར་དེབ་འགའ་བཞག་པ་དང་། རྩིག་ལྡེབས་སུ་ཐེ་ཨ་རུའེ་དང་མོའི་
ཐོག་མའི་ཁྱོ་ག་གྲུ་དཔོན་ལྗོ་ཧན་སོན་གཉིས་ཀྱི་འདྲ་པར་བཞག་ཡོད། ཐེ་ཨ་རུའེ་རྒས་
ཤིང་ཚོན་པོ་ཡིན་མོད། ཡིན་ནའང་། ཐེངས་འགར་ང་ཚོས་ས་ལ་བཏིངས་པའི་པུ་ལུ་སེར་
གྱི་ས་གདན་བསྒྲིལ་རྗེས། མགྲོན་ཁང་དུ་ལས་ཀ་གཉེར་བཞིན་པའི་བུ་མོ་དང་ཐེ་ཨ་རུའེ་
ཡི་གྲོགས་མོ་གཉིས་གདན་ཞུ་བྱས་ཏེ་བྲོ་འཁྲབ། ཡིན་ནའང་། རམ་འདེགས་རོལ་དབྱངས་
ནི་དབུགས་འཚང་བྱུང་བའི་ནད་པ་ཞིག་གི་ཨག་སྐད་དེ་སྒྲ་སྡུད་འཕྲུལ་ཆས་ལས་བཏང་
བ་ལྟ་བུར་གྱུར་འདུག རབ་གསལ་དུ་མཁའ་དབུགས་ལས་བརྒྱུད་པའི་ཐེ་ཨ་རུའེ་མེ་ཏོག་
གི་དྲི་བསུང་ཀུན་ནས་ཁྱབ་ཡོད། སྟེང་གི་མཁའ་དབྱིངས་སུ་རྒྱ་གྲམ་དབྱིབས་ཀྱི་སྐར་ཁྱིམ་
ལྷོ་མ་དེ་གཡའ་དག་པའི་ནམ་མཁའི་དབྱིངས་སུ་འོད་ལམ་ལམ་འཚེར་བཞིན་ཡོད།
ཐེ་ཨ་རུའེ་ཡིས་ལོ་མང་པོ་ཞིག་གི་སྔོན་གྱི་གཟབ་ཚོགས་དེར་ཕྱིར་དྲན་ཞིག་བྱས་ཤིང་།
གདོང་ལ་རང་དབང་མེད་པར་དགའ་ཞིང་མྱོས་པའི་འཛུམ་མདངས་ཤིག་མངོན་བྱུང་།
“ཉིན་དེར་ང་ཚོ་བྲོ་འཁྲབ་སྟེ་ནམ་ཕྱེད་ཀྱི་ཆུ་ཚོད་གསུམ་པ་ལ་སླེབས། མལ་
ལ་ཉལ་དུས་ཚང་མ་ར་བཟི་བར་གྱུར་ཡོད། ངས་སྔ་མོ་ནས་ཁོ་ཚོར་བཤད་ཡོད་དེ། ཁོ་
ཚོ་ངའི་ཤིང་རྟར་བསྡད་དེ་ཤིང་རྟ་བགྲོད་མི་ཐུབ་པའི་ལམ་བར་དུ་སོང་ཆོག དེའི་རྗེས་
སུ། ཁོ་ཚོ་ད་དུང་ལམ་ཐག་ཧ་ཅང་རིང་པོ་ཞིག་ལ་བགྲོད་དགོས། ཨེ་ཐའི་ཐོན་ལས་ནི་
རྒྱང་རིང་རྒྱང་རིང་གི་རི་རྒྱུད་མང་པོ་བརྩེགས་པའི་ས་ཆ་ཞིག་ན་ཡོད། ནམ་ལངས་མ་
ཐག་ཁོ་ཚོ་ལམ་དུ་ཆས་བྱུང་། ངས་ཁོ་ཚོར་སྐྱེལ་མར་མངགས་པའི་གཡོག་པོ་ཕྱི་ཉིན་ད་
གཟོད་ཕྱིར་སླེབས།
“རེད། སི་ཐི་ལེ་ཁི་ལན་ཏི་དེ་ལྟར་གཉེན་སྒྲིག་བྱས་པ་རེད།”

ང་གཉིས་པ།

བདག་གིས་བལྟས་ན། དེའི་རྗེས་ཀྱི་ལོ་གསུམ་རིང་ནི་སི་ཐི་ལེ་ཁི་ལན་ཏིའི་མི་ཚེའི་
ཁྲོད་ཆེས་བདེ་སྐྱིད་ལྡན་པའི་ལོ་ཟླ་ཞིག་ཡིན་སྲིད། ཨེ་ཐའི་ཁང་པ་ནས་མཚོ་སྐོར་གཞུང་
ལམ་བར་དུ་སྤྱི་ལེ་བརྒྱད་ལྷག་ཡོད། ས་དེར་འགྲོ་དུས་ཚ་ཁུལ་གྱི་ནགས་ཚལ་སྟུག་པོས་
ཁེབས་པའི་ལམ་ཕྲན་ཀྱག་ཀྱོག་ཅིག་ཡོད་པ་དེ་བརྒྱུད་དགོས། འདི་ནི་ཤིང་གིས་ལས་ཤིང་
བསིལ་སྟེགས་ཡོད་པའི་ཁང་ལེབ་ཅིག་ཡིན། ཁང་པ་དེ་ལ་ཁྱོན་བསྡོམས་ཁང་མིག་གཉིས་
དང་། ཁང་པའི་ཕྱི་རུ་ད་དུང་མེ་ཚང་བྱས་ཡོད་པའི་སྤྱིལ་ཁང་ཁང་མིག་གཅིག་ཡོད། ཁ་
པའི་ནང་དུ་ཁྱིམ་ཆས་ཅི་ཡང་མེད་ཅིང་། ས་ལ་གདན་བཏིངས་ཏེ་མལ་ཁྲིའི་ཚབ་བྱས་ཡོད།
བསིལ་སྟེགས་སུ་གཡོ་འགུལ་བྱེད་ཆོག་པའི་རྐུབ་སྟེགས་ཤིག་བཞག་འདུག
ཆུ་ཤིང་ཞིག་གི་ཡལ་འདབ་རྒྱས་ཏེ་ཁང་པའི་སྟེང་དུ་ཁེབས་འདུག ལོ་མ་ཆེན་པོ་དག་
ནི་རལ་རལ་དུ་གྱུར་ཡོད་ཅིང་། དེ་ནི་ཆག་སྒོ་བྱུང་བའི་རྒྱལ་མོ་ཞིག་གི་གྱོན་པ་རལ་བོ་
དང་མཚུངས། ཁང་པའི་རྒྱབ་ཏུ་ལི་སྡོང་ཞིག་སྐྱེས་ཡོད། ཁང་པའི་ཕྱོགས་བཞི་རུ་དངུལ་
སྒོར་ལ་བསྒྱུར་ཐུབ་པའི་བེ་ཏའི་ལྗོན་ཤིང་བཙུགས་འདུག ཨེ་ཐའི་ཨ་ཕ་སྐུ་འཚོ་གཞེས་
སྐབས་ས་འདིའི་མཐའ་སྐོར་དུ་དན་རོག་བཏབ་ཡོད་ཅིང་། དན་རོག་འདི་དག་སྐྱེས་ཏེ་
སྟུག་པོར་ཆགས་ཡོད་པ་དང་། མཚར་སྡུག་བཀྲ་བའི་མེ་ཏོག་གིས་ཁེབས་པས། མེ་ཕུང་
གི་རྩིག་པ་ཞིག་གིས་བེ་ཏའི་ནགས་ར་ཀུན་ནས་བསྐོར་བ་དང་མཚུངས། དེ་ལས་གཞན།
ཁང་པའི་ཁ་གཏད་དུ་ད་དུང་སིལ་ཏོག་ཨ་མྲའི་ཤིང་སྡོང་ཞིག་ཡོད་ལ། ཁང་པའི་མདུན་
གྱི་བར་སྟོང་དེའི་འགྲམ་ངོགས་སུ་ལྕམ་སྲིང་ལྗོན་ཤིང་ཞིག་ཀྱང་སྐྱེས་ཡོད། དེ་ལ་མེ་ལྟར་
དམར་བའི་མེ་ཏོག་བཞད་འདུག་པས། དེ་ཉིད་བེ་ཏ་ལྗོན་ཤིང་སྟེང་གི་གསེར་མདོག་གི་ཤིང་
འབྲས་ལ་མཛེས་སྡུག་འགྲན་པ་དང་མཚུངས།
སི་ཐི་ལེ་ཁི་ལན་ཏིས་ས་ཞིང་འདིའི་ཐོན་སྐྱེད་ལ་བརྟེན་ཏེ་འཚོ་བ་རོལ་བཞིན་ཡོད་
པས། ཁོ་ཕ་ཕི་ཐི་རུ་འགྲོ་གྲངས་ཧ་ཅང་ཉུང་། ཁོ་སྡོད་སའི་ས་འདི་དང་མི་རིང་བ་ཞིག་ན་
ཆུ་ཕྲན་ཞིག་ཡོད། ཁོས་རྒྱུན་དུ་དེ་རུ་ལུས་པོ་འཁྲུད། སྐབས་རེར་ཆུ་ཕྲན་ནང་དུ་ཉ་མང་
པོ་མཐོང་ཐུབ། དུས་དེར་ཡུལ་མི་རྣམས་ཀྱིས་མདུང་རིང་བཟུང་སྟེ་ག་ས་གང་ནས་སླེབས་
འོངས། ཁོ་ཚོས་འུར་འུར་ཟིང་ཟིང་ངང་འཇིགས་སྐྲག་དང་བཅས་རྒྱ་མཚོར་རྐྱལ་བཞིན་
པའི་ཉ་ཆེན་དག་འཛིན། སི་ཐི་ལེ་ཁི་ལན་ཏི་སྐབས་རེར་མཚོ་འགྲམ་དུ་འགྲོ་ཞིང་། ཕྱིར་
ལོག་ཐེངས་རེར་ཁ་དོག་སྣ་ཚོགས་ལྡན་པའི་ཉ་ཕྲུག་གཟེབ་ཚགས་གང་རེ་ཁྱེར་འོངས། ཨེ་
ཐས་བེ་ཏའི་སྣུམ་གྱིས་ཉ་བརྔོད། སྐབས་རེར་རྒྱ་མཚོའི་ཆུ་འབུ་གློ་ཉ་ཆེ་བ་རེ་ཡང་སྤོད་ཡ་
རུ་གཡོས་སྦྱོར་བྱེད། གཞན་མོས་ད་དུང་རྒྱུན་པར་ཁོ་ལ་ཞིམ་མངར་ལྡན་པའི་སྡིག་སྲིན་
སྡེར་མ་གང་རེ་བཅའ། སྡིག་སྲིན་འདིའི་རིགས་ནི་རྐང་འོག་ནས་ཕར་འགྲོ་ཚུར་འོང་བྱེད་
དུས་ལག་པ་བསྲིངས་མ་ཐག་འཛིན་ཐུབ། རི་མགོ་ན་རི་སྐྱེས་ཚ་ལུ་མའི་སྡོང་བོ་སྐྱེས་ཡོད་
པས། ཨེ་ཐ་སྐབས་རེར་སྡེ་བའི་ནང་གི་བུ་མོ་རོགས་པ་འགའ་དང་མཉམ་དུ་རི་ལ་འགྲོ།
རྒྱུན་དུ་དྲི་ཞིམ་ལྡན་པའི་ལྗང་མདོག་གི་ཚ་ལུ་མ་མང་པོ་འཁུར་འོངས། ཡུད་ཙམ་འགོར་
རྗེས། བེ་ཏ་སྨིན་ཏེ་འབྲས་བུ་བསྡུ་བའི་དུས་ལ་སླེབས་ཡོང་། ཨེ་ཐའི་མ་སྤུན་ཕུ་ནུ་དང་ཕ་
སྤུན་ཕུ་ནུ (ཡུལ་མི་གཞན་དག་ཇི་བཞིན། མོར་གཉེན་ཉེ་བགྲང་གིས་མི་ལངས་པ་ཞིག་ཡོད)སོགས་
ཁྱུ་དང་ཁྱུ་བྱས་ཏེ་སྡོང་མགོར་འཛེགས་ཤིང་སྨིན་པའི་བེ་ཏ་སར་གཏོར། ཁོ་ཚོས་བེ་ཏ་ཁ་
ཕྱེ་ནས་ཉི་མར་སྐེམ་པ་དང་། བསྐམས་ཐག་ཆོད་རྗེས་བེ་ཏའི་ནང་སྙིང་བླངས་ཏེ་སྣོད་དུ་
འཇུག་པ་དང་། བུད་མེད་ཚོས་སྣོད་རེ་རེ་བྱས་ཏེ་ཚྭ་ཆུའི་མཚོ་འགྲམ་གྱི་སྡེ་བ་ཞིག་གི་ཉོ་
འཚོང་ཚོང་པ་ཞིག་ཡོད་པ་དེའི་སར་བསྐྱལ་ཏེ། འབྲས་དང་། འདག་རྫས། ལྕགས་ཀྲིན།
ཤ དངུལ་སོགས་ལ་བརྗེས་ཏེ་ཕྱིར་འོངས། སྐབས་རེར་ཁྱིམ་མཚེས་སྡེ་བ་ནས་དགའ་སྟོན་
གསོལ་སྟོན་ཡོད་དུས་ཕག་རེ་བཤའ་བ་ཡིན། ཉེ་འཁོར་གྱི་མི་རྣམས་སྦྲང་མ་བཞིན་དེར་
འདུ་ཞིང་། བྲོ་འཁྲབ་ཞོར་དང་བསྟོད་པའི་སྙན་ངག་གྱེར་ཞོར་དུ་རྒྱས་བཟའ་རྒྱས་འཐུང་
བྱེད། ཚང་མས་སྐྱུག་མེར་ལྡང་རག་བར་དུ་བཟའ་བཏུང་བྱེད།
ཡིན་ནའང་། ཁོ་ཚོའི་ཁང་པ་ནི་ཉེ་འགྲམ་གྱི་སྡེ་བ་དང་བར་ཐག་ཧ་ཅང་རིང་། ཐཱ་ཞེ་
ཐེའི་སྐྱེ་བོ་རྣམས་ནི་འགུལ་སྐྱོད་ལ་ཧ་ཅང་མི་དགའ། ཁོ་ཚོ་ཡུལ་སྐོར་ལྗོངས་རྒྱུ་དང་ཁོམ་
པའི་ཁ་བརྡ་བྱེད་པར་དགའ་མོས་ཡོད། ཁོ་ཚོ་ལམ་དུ་བགྲོད་རྒྱུར་དགའ་བོ་མེད། སྐབས་
རེར་བསྟུད་མར་གཟའ་འཁོར་ཁ་ཤས་ལ་སི་ཐི་ལེ་ཁི་ལན་ཏི་དང་ཨེ་ཐའི་ཁྱིམ་དུ་མི་གཅིག་
ཀྱང་མི་འོངས། སི་ཐི་ལེ་ཁི་ལན་ཏིས་རི་མོ་འབྲི་བ་དང་དཔེ་ཆར་ལྟ། མུན་རུབ་རྗེས། ཨེ་ཐ་
དང་མཉམ་དུ་བསིལ་སྟེགས་སུ་བསྡད་དེ། ཕྱོགས་གཅིག་ནས་ཐ་མག་འཐེན་པ་དང་ཕྱོགས་
གཅིག་ནས་ནམ་མཁར་ལྟ། རྗེས་སུ་ཨེ་ཐས་ཁོ་ལ་བྱིས་པ་ཞིག་བཙས། བྱིས་པ་བཙའ་དུས་
མོར་བུ་རོགས་སུ་འོངས་པའི་ཨ་ནེ་རྒན་མོ་དེ་ད་དུང་ཁོ་ཚང་དུ་བསྡད་ཡོད། ཡུན་རིང་མ་
འགྱངས་པར། ཨ་ནེ་རྒན་མོའི་ཚ་མོ་ཞིག་ཀྱང་འོངས་ཏེ་ཁོ་ཚོ་དང་ལྷན་དུ་བསྡད། དེའི་
རྗེས་སུ་སླར་ཡང་གསར་བུ་ཆུང་ཆུང་ཞིག་སླེབས་བྱུང་། གསར་བུ་འདི་གང་ནས་འོངས་པ་
དང་སུ་ཡི་གཉེན་ཉེ་ཡིན་པ་སུས་ཀྱང་ཤེས་ཐབས་མེད་དེ། ཁོའང་སེམས་ཁྲལ་ཅི་ཡང་མེད་
པར་འདི་རུ་གཞིས་ཆགས་སོང་། དེ་ལྟར་ཁོ་ཚོ་རིམ་བཞིན་ཁྱིམ་ཚང་ཆེན་པོ་ཞིག་ཏུ་གྱུར།

ང་གསུམ་པ།

“ལྟོས་དང་། ཁོ་ནི་གྲུ་དཔོན་པུ་ལུ་ནོ་རེད།” ཉིན་ཞིག་ལ། བདག་གིས་ཐེ་ཨ་རུའེ་
ཡིས་བདག་ལ་བཤད་པའི་སི་ཐི་ལེ་ཁི་ལན་ཏིའི་གཏམ་རྒྱུད་དམ་དུམ་རྣམས་སེམས་ནས་
གུང་བསྒྲིགས་དུས། མོས་གློ་བུར་དུ་འུར་བརྒྱབ་བྱུང་། འདི་སི་ཐི་ལེ་ཁི་ལན་ཏི་ལ་ཧ་ཅང་ཆ་
རྒྱུས་ཡོད། ཁོ་སི་ཐི་ལེ་ཁི་ལན་ཏིའི་སྡོད་གནས་སུ་སོང་མྱོང་ཟེར།
བདག་གིས་མཐོང་བ་དེ་ལོ་ན་གཞོན་པའི་ཧྥ་རན་སི་པ་ཞིག་རེད། ཁ་སྤུ་ནག་པོ་ཞིག་
བཞག་ཡོད་པ་དེ་ལས་མང་ཤོས་ནི་དཀར་པོར་གྱུར་ཡོད། ཉི་མས་འཚིག་སྟེ་ནག་ཀྲིག་ཀྲིག་
བྱེད་པའི་གདོང་གི་མིག་གཉིས་ནི་འོད་ལམ་ལམ་བྱེད། ཁོའི་ལུས་ལ་རས་མཐུག་གི་ལྭ་བ་
གྲ་དག་ཅིག་གྱོན་འདུག གུང་ཟས་བཟའ་དུས་ནས་བཟུང་བདག་གིས་ཁོ་ལ་མཉམ་བཞག་
ཡོད། མགྲོན་ཁང་ན་ཡོད་པའི་རྒྱལ་ཁོངས་ཀྲུང་གོ་ཡིན་པའི་ཞབས་ཞུ་པ་ཨ་ལིན་གྱིས་
བདག་ལ་བཤད་རྒྱུར། ཁོ་ནི་པའོ་མའོ་ཐུའུ་ཟི་གླིང་ཕྲན་ནས་འོངས་པ་ཡིན། ཁོ་རང་སྡོད་
པའི་མཚོ་གྲུ་སྔོན་ཏག་ཏག་ལ་འཇུག་ངོགས་སུ་སླེབས་ཟེར། ཐེ་ཨ་རུའེ་ཡིས་བདག་ཁོ་ལ་
འོས་སྦྱོར་བྱས། ཁོའི་བདག་ལ་མིང་བྱང་ཞིག་བྱིན། མིང་བྱང་ཧ་ཅང་ཆེ་ལ་དེའི་སྟེང་དུ་
ཁོའི་མིང་བཀོད་ཡོད། ལེ་ནཱ•པུ་ལུ་ནོ། འོག་ན “ལུང་ཀུའུ་རྟགས་ཅན་གྱི་གྲུ་དཔོན” ཞེས་
ཡིག་ཆུང་ཐིག་ཕྲེང་གཅིག་བྲིས་འདུག བདག་དང་ཐེ་ཨ་རུའེ་གཉིས་སྐབས་དེར་ཏག་ཏག་
མེ་ཚང་ཕྱི་རོལ་གྱི་བསིལ་སྟེགས་སྟེང་ཙོག་ཡོད། ཐེ་ཨ་རུའེ་ཡིས་མོའི་ལག་རོགས་བུ་མོ་
ཞིག་ལ་ལྭ་བ་འཚེམ་བཞིན་ཡོད། གྲུ་དཔོན་པུ་ལུ་ནོ་ང་ཚོ་དང་ལྷན་དུ་ཙོག་བྱུང་།
“རེད་ལགས། ང་རང་སི་ཐི་ལེ་ཁི་ལན་ཏི་ལ་ཆ་རྒྱུས་ཡོད།” ཁོས་བཤད་རྒྱུར། “ང་
མིག་མངས་རྩེ་རྒྱུར་དགའ། ཁོ་ཡང་རྩེད་རོགས་ཤིག་དང་འཕྲད་ཚེ་མིག་མངས་རྩེས། ཚོང་
ལས་ཀྱི་ཆེད་དུ་ང་རང་ལོ་རེར་ཐེངས་གསུམ་བཞི་རེར་ཐཱ་ཞེ་ཐེ་རུ་འོང་དགོས། གལ་སྲིད་
སྟབས་ལེགས་ཏེ་ཁོ་ཡང་ཕ་ཕི་ཐི་རུ་ཡོད་ཚེ། ནམ་རྒྱུན་ང་བཙལ་ཏེ་མཉམ་དུ་མིག་མངས་
ཐེངས་འགར་རྩེ་བ་ཡིན། རྗེས་སུ། ཁོ་གཉེན་བསྒྲིགས།” གཉེན་སྒྲིག་ཅེས་པ་བཤད་སྐབས་
གྲུ་དཔོན་པུ་ལུ་ནོ་དགོད་ཞོར་དུ་ཕྲག་པ་གཟེང་གཟེང་ཞིག་བྱས། “ཐེ་ཨ་རུའེ་ཡིས་ཁོ་
ལ་འོས་སྦྱོར་བྱས་པའི་བུ་མོ་དེ་ཕ་ཡུལ་ལ་མ་ལོག་པའི་ཡར་སྔོན་དུ། ཁོས་ང་རང་གདན་
ཞུ་བྱས་ཤིང་གོ་སྐབས་ལྡན་དུས་ང་རང་ཁོ་ལ་བལྟ་རུ་འོང་བའི་རེ་བ་བཏོན། གཉེན་སྒྲིག་
པའི་ཉིན་མོ་དེར་ང་ཡང་གདན་ཞུའི་མགྲོན་པོ་ཁྲོད་ཀྱི་གཅིག་ཡིན།” ཁོས་ཐེ་ཨ་རུའེ་ལ་
གཅིག་བལྟས་པ་དང་ཁོ་གཉིས་མཉམ་དུ་བགད་བྱུང་། “གཉེན་བསྒྲིགས་རྗེས། ཁོ་ཕ་ཕི་
ཐི་རུ་འོངས་གྲངས་ཧ་ཅང་ཉུང་། ཕལ་ཆེར་ལོ་གཅིག་གི་རྗེས་སུ། སྟབས་ལེགས་པ་ཞིག་
ལ་ང་རང་ཁོ་འདུག་སའི་ས་ཁུལ་དེར་སོང་། དོན་ཅི་ཞིག་གི་ཆེད་དུ་ཡིན་པ་ངས་བརྗེད་
འདུག དོན་དག་བསྒྲུབས་ཚར་རྗེས། ངའི་སེམས་སུ། ‘ཨེ། སྙིང་རྗེའི་ཡུལ་དུ་གྱུར་པའི་སི་
ཐི་ལེ་ཁི་ལན་ཏི་ལ་ང་བལྟ་རུ་མི་འགྲོ་དོན་ཅི་ཡིན་ནམ’ སྙམ། ངས་ཡུལ་མི་འགའ་རེ་ལ་
རྩད་གཅོད་བྱས་ཤིང་། མི་དེ་འདྲ་ཞིག་ངོ་ཤེས་མིན་དྲིས། མཇུག་མཐར་ཁོའི་སྡོད་གནས་
དང་ང་སྡོད་སའི་བར་དུ་སྤྱི་ལེ་ལྔ་ཡོད་པ་ངས་རྟོགས་བྱུང་། དེ་བས་ང་ཁོ་ཚང་དུ་སོང་། ང་
ཐེངས་འདིར་སོང་བའི་བག་ཆགས་ནམ་ཡང་བརྗེད་མི་སྲིད། ངེད་ཚང་གི་འདུག་གནས་
བྱུ་རུའི་གླིང་ཕྲན་སྟེང་དུ་ཡོད་ཅིང་། དེ་ནི་ཚྭ་ཆུ་མཚོ་མོ་ཡིས་ཀུན་ནས་འཁྱུད་པའི་ས་བབ་
དམའ་བའི་གླིང་ཕྲན་ཆུང་ཆུང་ཞིག་ཡིན། གནས་དེའི་མཛེས་སྡུག་ནི་མུ་མཐའ་མེད་པའི་
རྒྱ་མཚོའི་མཛེས་སྡུག་ཡིན་ལ། མཚོ་ཆུ་ལ་འགྱུར་ལྡོག་སྐྱེན་པའི་ཁ་དོག་གི་མཛེས་སྡུག་
དང་བེ་ཏ་ལྗོན་པ་གཡོ་འགུལ་བྱེད་པའི་རྣམ་པའི་མཛེས་སྡུག་ཀྱང་ཡིན། ཡིན་ནའང་། སི་
ཐི་ལེ་ཁི་ལན་ཏི་འདུག་གནས་ཀྱི་མཛེས་ལྗོངས་ནི་རྣམ་པ་གཞན་ཞིག་ཡིན་ཏེ། དེ་ནི་ཕལ་
ཆེར་མཐོ་རིས་སྐྱེད་ཚལ་དུ་འཚོ་བ་རོལ་བཞིན་ཡོད་པ་དང་མཚུངས། ཨ་ཁ། སྐྱེ་བོའི་ཡིད་
དབང་འཕྲོག་པའི་ཡུལ་ལྗོངས་དེའི་རྣམ་པ་བདག་གིས་ཞིབ་འབྲི་བྱས་ཏེ་ཁྱོད་ཚོར་བལྟ་རུ་
འཇུག་འདོད། དེ་ནི་འགྲོ་བ་མི་དང་འབྲེལ་ཐག་བཅད་པའི་དབེན་གནས་ཀྱི་གྲུ་ཟུར་ཞིག་
ཡིན། སྟེང་ཕྱོགས་ནི་སྔོ་བསངས་བསངས་ཀྱི་ནམ་མཁའི་དབྱིངས་ཡིན་ལ། མཐའ་བཞི་
ནི་སྔོ་ལྗང་ལྗང་གི་ལྗོན་པས་ཀུན་ནས་བསྐོར་ཡོད། དེ་ན་བལྟས་མི་ཚར་བའི་ཁ་དོག་དང་།
སྣོམ་མི་ཚར་བའི་དྲི་བསུང་འཐུལ། བསིལ་ཞིང་འཇམ་པའི་མཁའ་དབུགས་ཡོད་ལ། མི་ཁོ་གནས་
ཡུལ་གྱི་སྤྲོ་སྐྱིད་གླིང་ག་འདིའི་རྣམ་པ་ནི་ངག་གི་ལམ་ནས་མཚོན་ག་ལ་ནུས།
དེ་རུ་བསྡད་དེ་འཇིག་རྟེན་གྱི་བྱ་བ་མཐའ་དག་བཏང་ཡོད་ལ། འཇིག་རྟེན་གྱིས་ཁོ་ཡང་
གཞི་ནས་བརྗེད་འདུག ངས་བལྟས་ན། ཡོ་རོབ་གླིང་པའི་མཐོང་སྣང་ལ་ས་ཆ་དེ་ཧ་ཅང་
བཙོག་པོ་ཞིག་ཏུ་བགྲང་ངེས་ཏེ། ཁང་པ་རྣམས་གོག་ཧྲུལ་དུ་གྱུར་ཡོད་པར་མ་ཟད། གཙང་
སྦྲའི་ཕྱོགས་ནས་ཀྱང་ཧ་ཅང་ཞན། བདག་ཁང་པ་དེའི་ནང་དུ་སོང་མ་ཐག བསིལ་སྟེགས་
སྟེང་ཡུལ་མི་གསུམ་བཞི་ཙམ་ཉལ་ཡོད་པ་མཐོང་། ས་འདིའི་མི་རྣམས་དུས་རྒྱུན་ལྷན་
དུ་འཛོམས་རྒྱུར་དགའ་བ་ཁྱོད་ཀྱིས་ཤེས་སྲིད་པ་ཡིན། ངས་ན་གཞོན་ཞིག་ས་ལ་མཐར་
བཀྱེད་དེ་ཉལ་ཞིང་། ཐ་མག་འཐེན་བཞིན་ལུས་ལ་ཕ་ལེ་ཨོའི་ལྭ་བ་ཞིག་ལས་ཅི་ཡང་གྱོན་
མེད་པ་མཐོང་བྱུང་།”
ཕ་ལེ་ཨོ་ཟེར་བ་ནི་སྟེང་ལ་རི་མོ་དཀར་པོ་ཞིག་བཀོད་ཡོད་ལ་ཁ་མདོག་དམར་པོའམ་
ཡང་ན་སྔོན་པོ་ཡིན་པའི་རས་ཆ་ཞིག་ཡིན། སྐེད་པར་བཅིངས་ན་ཐུ་བ་འོག་མ་པུས་མོའི་
སྟེང་དུ་སླེབས་ཙམ་ཡིན།
“བུ་མོ་ཞིག་སྟེ། ཕལ་ཆེར་ལོ་ན་བཅོ་ལྔ་བཅུ་དྲུག་ཙམ་ཡིན། ཧྥེང་ལི་སྡོང་ལོ་ཡིས་རྩྭ་
ཞྭ་སླེ་བཞིན་ཡོད་པ་དང་། བགྲེས་མོ་ཞིག་སར་ཙོག་སྟེ་ཐ་མག་འཐེན་བཞིན་ཡོད། མཇུག་
མཐར་ངས་ད་གཟོད་ཨེ་ཐ་མཐོང་བྱུང་། མོས་སྐྱེས་མ་ཐག་པའི་བྱིས་པ་ཞིག་ལ་ནུ་མ་སྣུན་
གྱིན་ཡོད། འཕོངས་ཚོས་གཅེར་བུར་ཕྱུངས་པའི་བྱིས་པ་གཞན་ཞིག་མོའི་རྐང་འོག་ཏུ་རྩེ་
བཞིན་ཡོད། ཨེ་ཐས་ང་མཐོང་རྗེས། སི་ཐི་ལེ་ཁི་ལན་ཏི་ལ་བརྡ་བརྒྱབ། སི་ཐི་ལེ་ཁི་ལན་
ཏི་ཁང་པའི་སྒོ་ཁར་བུད། ཁོའི་ལུས་ལ་སྔར་བཞིན་ཕ་ལེ་ཨོ་ཞིག་གཅུད་ཡོད། ཁོས་ཁ་
སྤུ་དམར་པོ་ཞིག་བཞག་འདུག སྐྲ་ལོ་གཅིག་ཏུ་འབྱར་ཡོད་པ་དང་། བྲང་ཁར་སྤུ་ཡིས་
ཁེབས་འདུག་པས། བཟོ་ལྟ་དེ་མཚར་པོ་ཞིག་འདུག ཁོའི་རྐང་པ་གཉིས་ལ་ཤ་མཁྲེགས་
མཐུག་པོ་བྱུང་ཡོད་པར་མ་ཟད། ད་དུང་རྨ་ཁ་ཡང་མང་པོ་ཡོད་པས། ངས་བལྟས་མ་ཐག་
ཁོས་གཏན་ནས་ལྷམ་གྱོན་གྱིན་མེད་པ་ཤེས་ཐུབ། དྲང་བོར་བཤད་ན། ཁོ་ས་ཆ་འདིའི་ཡུལ་
མི་ལས་ཀྱང་ཐབས་རྡུགས། ཁོས་ང་མཐོང་མ་ཐག་ཧ་ཅང་དགའ་བྱུང་། ཨེ་ཐ་ལ་བྱ་ཕོ་ཞིག་
བཤས་ཏེ་ང་ལ་མགྲོན་བྱེད་དགོས་པར་གདམས། ཁོས་ང་ཁང་པའི་ནང་དུ་ཁྲིད། ང་འོང་
དུས་སུ་ཁོས་འབྲི་བཞིན་པའི་རི་མོ་ཞིག་ང་ལ་ལྟ་རུ་བཅུག ཁང་པའི་གྲུ་ཟུར་ཞིག་ཏུ་མལ་
ཁྲི་ཞིག་བཞག་འདུག དཀྱིལ་དུ་རི་མོའི་རུ་གཞི་ཞིག་ཡོད། རུ་གཞིའི་སྟེང་དུ་རས་གཞི་
ཞིག་བརྒྱངས་ཡོད། ཁོ་ལ་ཧ་ཅང་སྙིང་རྗེ་འཆོར་བས། ངས་སྒོར་མོ་ཉུང་ཙམ་བཀོལ་ཏེ་ཁོའི་
རི་མོ་འགའ་ཉོས་པ་དང་། རི་མོ་མང་ཤོས་ཤིག་ངས་ཧྥ་རན་སིའི་གྲོགས་པོར་བསྐུར། སྐབས་
དེར་ངས་རི་མོ་འདི་དག་ཉོ་དགོས་དོན་ནི་ཁོ་ལ་སྙིང་རྗེ་བ་ཤ་སྟག་ཡིན་མོད། ཡིན་ནའང་།
དུས་ཚོད་འགོར་རྗེས། ང་དངོས་གནས་དེ་ཚོར་དགའ་མོས་བྱུང་ཡོད། རི་མོ་འདི་དག་ལ་
ཡ་མཚན་པའི་མཛེས་སྡུག་ཅིག་ཡོད་པ་ངས་ཚོར་འོངས། ཚང་མས་ང་རང་སྨྱོས་འདུག་
ཅེས་བཤད་མོད། ཡིན་ནང་། དོན་དངོས་སུ་ང་འགྲིག་འདུག་པ་བདེན་དཔང་བྱས་ཡོད། ང་
ནི་ས་ཁུལ་འདིའི་སྐྱེ་བོ་ཡོད་ཚད་ཀྱི་ཁྲོད་དུ་ཁོའི་རི་མོར་གཟིགས་དཔྱད་བྱེད་མཁན་ཐོག་
མ་ཡིན།”
ཁོ་གཞན་སྡུག་ན་སྙིང་ཚིམས་པའི་ངང་ནས་ཐེ་ཨ་རུའེ་ལ་བལྟས་ཏེ་བགད། དེར་
བརྟེན་ཐེ་ཨ་རུའེ་ཡིས་འགྱོད་གདུང་དང་བཅས་ཏེ་ང་ཚོར་སླར་ཡང་གཏམ་རྒྱུད་རྙིང་བ་
དེ་བཤད། སི་ཐི་ལེ་ཁི་ལན་ཏི་ཡི་ཤུལ་བཞག་རྒྱུ་ནོར་ཧབ་འཚོང་རྒྱག་པའི་སྐབས་སུ། མོས་
ཁོའི་རི་མོར་མཉམ་འཇོག་ཏོག་ཙམ་ཡང་མ་བྱས་ཤིང་། ཧྥ་སྒོར་ཉེར་གཅིག་བཀོལ་ཏེ་ཨ་
རིའི་སོལ་སྣུམ་ཐབ་ཀ་ཞིག་ཉོས།
“རི་མོ་དེ་དག་ཁྱོད་ཀྱིས་ད་དུང་ཉར་ཚགས་བྱས་ཡོད་དམ།” བདག་གིས་དྲིས།
“ཡོད་ལགས། ངས་ད་དུང་ཉར་ཚགས་བྱས་ཡོད། ངའི་བུ་མོ་གཉེན་བསྒྲིག་རན་ལ་
སླེབས་དུས་ངས་ད་གཟོད་བཙོངས་ཏེ་མོར་རྫོངས་ཏར་སྟེར་རྒྱུ་ཡིན།"
ཁོས་ཡང་བསྐྱར་ང་ཚོ་ལ་ཁོ་སི་ཐི་ལེ་ཁི་ལན་ཏི་ལ་བལྟ་རུ་སོང་བའི་དོན་དག་བཤད།
“ང་དང་ཁོ་གཉིས་ཀྱིས་མཉམ་དུ་རོལ་བའི་མཚན་མོ་དེ་ངས་ནམ་ཡང་བརྗེད་མི་
སྲིད། མ་གཞིར་ང་རང་ཁོའི་དེ་ནས་ཆུ་ཚོད་གཅིག་ཙམ་ལས་སྡོད་བསམ་མེད་མོད། ཡིན་
ནའང་། ཁོས་ང་རང་ཞག་གཅིག་ལ་སྡོད་རྒྱུའི་ཨུ་ཚུགས་མཐར་སྐྱེལ་བྱེད། ངས་ཅུང་ཙམ་
ལ་ཐེ་ཚོམ་བྱས་པ་ཡིན། ངོ་མ་བཤད་ན། ང་རང་ཁོའི་རྩྭ་གདན་དེའི་སྟེང་ནས་དངོས་
གནས་མཚན་འཁྱོལ་དཀའ་ཚོད་འདུག ཡིན་ནའང་། ངས་སྔར་བཞིན་དཔུང་བ་གཟེང་
གཟེང་ཞིག་བྱས་རྗེས། ཞག་འདུག་བྱེད་པར་ཡིད་འཐད་བྱས། ངས་པའོ་མའོ་ཐུའུ་ཟི་གླིང་
ཕྲན་ནས་ཁང་པ་ལས་པའི་སྐབས་སུ། གཟའ་འཁོར་མང་པོ་ཞིག་ལ་ང་རང་ཕྱི་རོལ་ཏུ་ཉལ།
ང་ཉལ་སའི་མལ་ཁྲི་ནི་རྩྭ་གདན་འདི་ལས་ལྡབ་འགྱུར་གྱིས་སྲ་མོ་ཡིན། ལུས་ལ་རྩྭའི་ལོ་མ་
ལས་འགེབ་རྒྱུ་ཅི་ཡང་མེད། ལུས་ལ་སོ་འདེབས་པའི་འབུ་སྲིན་ཆུང་ཆུང་དེ་གླེང་ན། ངའི་
སྲ་ཞིང་མཐུག་པོའི་སྐྱི་མོ་ནི་ཆེས་ལེགས་པའི་འགོག་སྲུང་ཡོ་བྱད་ཅིག་ཡིན་འདུག "
“ཨེ་ཐས་ང་ཚོར་དགོང་ཟས་གྲ་སྒྲིག་བྱེད་པའི་སྐབས་སུ། ང་དང་སི་ཐི་ལེ་ཁི་ལན་
ཏི་གཉིས་གཙང་འགྲམ་དུ་སོང་སྟེ་ཁྲུས་ཤིག་བྱས། དགོང་ཟས་ཀྱི་རྗེས་སུ། ངེད་གཉིས་རབ་
གསལ་གྱི་སྟེགས་བུར་བསྡད་དེ་བསིལ་གྲིབ་ལ་རོལ། ང་ཚོས་ཐ་མག་འཐེན་ཞོར་ཁ་བརྡ་
བྱས། ང་འོངས་དུས་སུ་མཐོང་བའི་ན་གཞོན་དེར་ལག་སྦྲེང་རོལ་ཆས་ཤིག་ཡོད། ཁོས་
དཀྲོལ་བཞིན་པ་ནི་ལོ་ངོ་བཅུ་ལྷག་སྔོན་གྱི་རོལ་དབྱངས་ཚོམས་ཆེན་དུ་དར་ཁྱབ་ཆེ་བའི་
དབྱངས་རྟ་དག་རེད། ཚ་བའི་ཁུལ་གྱི་མཚན་མོར། འདི་ལྟར་མིའི་རིགས་ཀྱི་དཔལ་ཡོན་
དང་སྤྱི་ལེ་སྟོང་ཕྲག་འགའ་ཤས་ཀྱི་ཕ་རོལ་ཏུ་ཁ་གྱེས་པའི་ས་ཆ་རུ། དབྱངས་རྟ་འདི་དག་
གིས་སྐྱེ་བོ་རྣམས་ལ་ཡ་མཚན་པའི་ཚོར་བ་ཞིག་སྟེར་སྲིད། ངས་སི་ཐི་ལེ་ཁི་ལན་ཏི་ལ་
འདྲི་རྒྱུར། ཁྱོད་ཀྱིས་འདི་ལྟར་སྐྱེ་བོ་འདྲ་མིན་སྣ་ཚོགས་པ་འདི་དག་དང་མཉམ་དུ་གང་
འདོད་དུ་མཉམ་འདུག་བྱས་ན་སུན་པ་འབྱུང་ངམ་ཞེས་དྲིས། ཁོས་སུན་པ་མི་འབྱུང་ཟེར།
ཁོ་རང་ཉིད་ཀྱི་གཟུགས་དཔེ་མིག་མདུན་དུ་ཡོད་ན་དགའ་ཡིན་ཡོད། ཅུང་ཟད་ནས། ཡུལ་
མི་ཚོས་སྒྲ་ཆེན་པོས་བྱ་རྨོང་རེ་བྱས་ཏེ་རང་རང་སར་མལ་དུ་ཕྱིན་པས། རབ་གསལ་དུ་ང་
དང་སི་ཐི་ལེ་ཁི་ལན་ཏི་གཉིས་ལས་ལྷག་མེད། ངས་ཁྱོད་ལ་མཚན་མོ་ནི་ཇི་འདྲའི་ལྷིང་
འཇགས་ཡིན་པ་ཞིབ་འབྲི་བྱེད་ཐབས་བྲལ། པའོ་མའོ་ཐུའུ་ཟི་གླིང་ཕྲན་སྟེང་། འདི་ལྟར་
ལྷིང་འཇགས་ཡིན་པའི་མཚན་མོ་ཞིག་ནམ་ཡང་མེད། མཚོ་འགྲམ་དུ་རིགས་མི་གཅིག་པ་
སྣ་ཚོགས་ཀྱི་སྲོག་ཆགས་ཆུང་ཆུང་རྣམས་ཀྱིས་སྒྲ་སྣ་ཚོགས་འབྱིན་བཞིན་ཡོད་ལ། ཤུན་
ལྐོགས་གྱོན་པའི་སེམས་ཅན་ཆུང་ཆུང་འདི་དག་གིས་སྐད་སྒྲ་འབྱིན་བཞིན་ག་ས་གང་དུ་
གོག་བགྲོད་བྱེད། དེ་མིན་ད་དུང་སྐམ་ས་ནས་འཚོ་བའི་སྡིག་སྲིན་ཚ་ཚ་འུར་འུར་གྱིས་
ཕར་འགྲོས་བགྱིད། སྐབས་རེར་ཁྱོད་ཀྱིས་ཚྭ་ཆུ་མཚོ་མོ་ནས་ཉ་མོ་མཆོང་ལྡིང་བྱེད་པའི་སྒྲ་
ཡང་ཐོས་ཐུབ་ལ། ཡང་ལན་རེར་རྫ་མདོག་གི་ཉ་སྲིན་ཆེན་པོས་ཉ་མོ་རྣམས་དངངས་སྐྲག་
གི་གནས་སུ་བཀོད་དེ་ཕར་རྒྱུགས་ཚུར་རྒྱུགས་བྱེད་པ་དང་། མཚོ་མོ་ལས་ཚག་ཚག་འུར་
འུར་གྱི་སྒྲ་གྲག་གིན་པའང་ཐོས་ཐུབ། ཡིན་ནའང་། འཛེར་སྐད་འདི་དག་ཐམས་ཅད་ནི་
མཚོ་མོའི་རྦ་རླབས་བྲག་ལ་རྡེབ་པའི་ཤག་སྒྲས་ཀུན་ནས་མནན་ཡོད། དེ་ནི་དུས་ཚོད་ཇི་
བཞིན་དེ་ཡི་རྒྱུན་ལ་ནམ་ཡང་ཆད་པ་མེད། ཡིན་ནའང་། གནས་འདི་ནི་དབེན་ཞིང་ཐིང་
ལ་གྲག་འགུལ་ཅི་ཡང་མེད། རླུང་བུའི་ཁྲོད་དུ་མཚན་མོར་བཞད་པའི་མེ་ཏོག་གི་དྲི་བསུང་
ཡོངས་སུ་འཐུལ་བཞིན་ཡོད། གནས་འདིའི་མཚན་ལྗོངས་ནི་འདི་འདྲའི་མཛེས་པས། ཁྱོད་
ཀྱི་རྣམ་ཤེས་དེ་གཟུགས་གཞིའི་འཆིང་སྒྲོག་གིས་བཅིངས་པར་བཟོད་དཀའ་བར་འདུག
ཁྱོད་ཀྱི་སེམས་པ་ནི་དུས་དང་རྣམ་པ་ཀུན་ཏུ་སྣང་སྲིད་ཀྱི་མཁའ་དབྱིངས་སུ་འཕུར་སྲིད་
ལ། འཆི་བདག་གི་རྣམ་པ་ནི་ཁྱོད་ཀྱི་སྙིང་ཉེ་བའི་གྲོགས་པོ་དང་འདྲ་བར་རྒྱུས་མངའ་ཡོད་
སྙམ་ངེས་ཡིན།”
ཐེ་ཨ་རུའེ་ཡིས་དབུགས་རིང་ཞིག་ཕྱུངས།
“ཨ། ངའི་རེ་བ་ཡིན་ན་ང་རང་ཡང་བསྐྱར་ལོ་བཅོ་ལྔའི་གནས་སྐབས་སུ་ཕྱིན་ན་ཅི་
མ་རུང་།”
སྐབས་དེར། མོས་གློ་བུར་དུ་བྱི་ལ་ཞིག་གིས་མེ་ཚང་གི་སྒྲོག་ཙེའི་སྟེང་ཆུ་འབུ་གློ་ཉ་
ལྐོག་བཟའ་བྱེད་པ་མཐོང་བས། མོའི་ཁ་ནི་མུ་འབྲེལ་མེ་སྒྱོགས་ཤིག་དང་མཚུངས་པར་
སྡིགས་མོ་བྱས་པ་དང་། བྱང་ཆ་ལྡན་པའི་སྒོ་ནས་དཔེ་ཆ་ཞིག་དངངས་སྐྲག་གིས་ཝ་འབྲོས་
རྒྱག་བཞིན་པའི་བྱི་ལ་དེའི་སྟེང་དུ་འཕངས།
“ངས་ཁོ་ལ་ཨེ་ཐ་དང་མཉམ་དུ་འཚོ་བ་རོལ་བར་བདེ་སྐྱིད་ལྡན་མིན་དྲིས།
‘མོས་ང་ལ་བར་ཆད་མི་བྱེད།’ ཁོས་བཤད་རྒྱུར། ‘མོས་ང་ལ་ཟ་མ་གཡོས་སྦྱོར་
བྱེད། བྱིས་པར་བདག་སྐྱོང་བྱེད། ངས་མོར་ཅི་ཞིག་བཀོད་སྒྲིག་བྱས་ན་མོས་དེ་བཞིན་སྒྲུབ་
པར་བྱེད། ངས་བུད་མེད་ཅིག་ལ་བཅངས་པའི་རེ་བ་ཡོད་ཚད་མོས་སྐོང་།"
“ཁྱོད་རང་ཡོ་རོབ་གླིང་དང་ཁ་གྱེས་པ་དེར་འགྱོད་པ་གཏན་ནས་མི་སྐྱེས་སམ།
སྐབས་རེར་ཁྱོད་ཀྱིས་པ་ལིའམ་ཡང་ན་ལོན་ཏོན་སྲང་ལམ་གྱི་གློག་སྒྲོན་ནམ། ཁྱོད་ཀྱི་
གྲོགས་པོའམ། རོགས་པའམ། ཡང་ན་ངས་མི་ཤེས་པའི་དངོས་པོ་གཞན་དང་། ཟློས་གར་
ཁང་ངམ། ཚགས་པར་རམ། སྤྱི་སྤྱོད་ཤིང་རྟ་དེ་གྲམ་རྡོའི་ལམ་བརྒྱུད་དུས་ཀྱི་སྒྲ་སོགས་མི་
དྲན་ནམ།”
“ཡུན་རིང་ཡུན་རིང་ཞིག་ལ་ཁོས་སྐད་ཆ་ཚིག་གཅིག་ཀྱང་མི་བཤད། མཇུག་མཐར་
ཁ་གྲག་བྱུང་།
“ང་རང་ས་འདི་རུ་སྡོད་འདོད་ཆེ། ཤི་རག་བར་དུ།
‘ཡིན་ནའང་ཁྱོད་ལ་སུན་སྣང་མི་སྐྱེས་སམ། སྐྱོ་སྣང་མི་འབྱུང་ངམ།” ངས་དྲིས།
“ཁོ་གད་མོ་བགད་བྱུང་།
‘ངའི་སྙིང་ཉེ་བའི་གྲོགས་པོ་ལགས།’ ཁོས་བཤད་རྒྱུར། ‘ཧ་ཅང་གསལ་བོ་རེད།
ཁྱོད་ཀྱིས་སྒྱུ་རྩལ་པ་ཟེར་བ་ནི་ཅི་ཞིག་ཡིན་པ་ཧ་གོ་ཡིན་མེད།
གྲུ་དཔོན་པུ་ལུ་ནོ་ཁ་ལོ་ཕྱིར་འཁོར་ཞིང་བདག་ལ་བལྟས་ཏེ་འཛུམ་དམུལ་དམུལ་
ཙམ་བྱས། ཁོའི་བྱམས་བརྩེ་ལྡན་པའི་མིག་ཟུང་ནག་པོ་ལས་ཡ་མཚན་པའི་འོད་མདངས་
ཤིག་འཚེར་བཞིན་ཡོད།
“ཁོས་འདི་ལྟར་བཤད་ན་ང་ལ་ཧ་ཅང་དྲང་གཞག་མིན། རྒྱུ་མཚན་ནི་ཅི་ཞིག་ལ་
དམིགས་འདུན་ཡོད་པ་ཟེར་བ་ངས་ཀྱང་ཤེས། ང་རང་ཉིད་ལའང་རང་ཉིད་ཀྱི་དམིགས་
འདུན་ཡོད། ཕྱོགས་གཞན་ཞིག་ནས་བཤད་ན། ང་རང་ཉིད་ཀྱང་སྒྱུ་རྩལ་པ་ཞིག་ཡིན།”
ཡུན་རིང་ཙམ་ལ་ང་ཚོ་ཚང་མས་སྐད་ཆ་ཚིག་གཅིག་ཀྱང་མ་བཤད། དེ་དུས་ཐེ་ཨ་
རུའེ་ཡིས་མོའི་ཨམ་ཕྲག་ཆེན་པོ་དེ་ལས་ཐ་མག་ཅིག་བླངས་ཤིང་། ང་ཚོ་གསུམ་ག་ལ་རེ་
རེ་བྱིན། ང་ཚོས་ཐ་མག་འཐེན། མཇུག་མཐར་མོས་ཁ་གྲག་བྱུང་།
“སྐུ་ཞབས་འདི་ནི་སི་ཐི་ལེ་ཁི་ལན་ཏི་ལ་དེ་འདྲའི་སྤྲོ་བ་ཡོད་པ་ཡིན་ན། ཁྱོད་ཀྱིས་
ཁོ་ཁྲིད་དེ་སྨན་པ་ཁུར་ཐེ་ལ་སི་ལ་ཐུག་འཕྲད་བྱེད་དུ་མི་འགྲོ་དོན་ཅི་ཡིན་ནམ། ཁོས་ཁོ་
ལ་དོན་དག་འགའ་རེ་བཤད་སྲིད་དེ། དཔེར་ན་སི་ཐི་ལེ་ཁི་ལན་ཏི་ཇི་ལྟར་ན་བ་དང་། ཇི་
ལྟར་ཤི་བ་ལ་སོགས།”
“ང་རང་ཧ་ཅང་འཐད་པ་ཡིན།” གྲུ་དཔོན་གྱིས་བདག་ལ་བལྟས་ཏེ་བཤད།
བདག་གིས་ཁོ་ལ་བཀའ་དྲིན་ཡང་ཡང་ཞུས། ཁོས་ལག་གདུབ་དུས་ཚོད་ལ་ལྟ་
ཙམ་བྱས།
“ད་ནི་ཆུ་ཚོད་དྲུག་པ་ལ་སླེབས་འདུག གལ་སྲིད་ཁྱོད་ང་དང་མཉམ་དུ་ཐེངས་
གཅིག་ལ་འགྲོ་ཐུབ་ན། ངས་བལྟས་ན་སྐབས་འདིར་ཁོ་ཡུལ་ན་ཡོད་ངེས་ཡིན།”
བདག་གིས་སྐད་ཆ་གཞན་ཅི་ཡང་མ་བཤད་པར་མྱུར་དུ་ཡར་ལངས་ཤིང་། ངེད་
གཉིས་དེ་མ་ཐག་སྨན་པ་ཚང་དུ་སོང་། ཁུར་ཐེ་ལ་སི་ཚང་གྲོང་ཁྱེར་གྱི་ཕྱི་ན་བསྡད་ཡོད་
པ་དང་། མེ་ཏོག་གསར་བའི་མགྲོན་ཁང་ནི་གྲོང་ཁྱེར་གྱི་མཐའ་མཚམས་སུ་ཡོད་པས་ལམ་
ཐག་རིང་པོ་ཞིག་བགྲོད་མ་དགོས་པར་ང་ཚོ་གཞི་ནས་གྲོང་འདབས་སུ་སླེབས། བཞུད་ལམ་
གྱི་ཞེང་ཧ་ཅང་ཆེ་ལ། བཞུད་ལམ་རིང་མོ་དེར་ན་ལེ་ཤམ་གྱི་གྲིབ་བསིལ་སྟུག་པོས་གཡོགས་
འདུག བཞུད་ལམ་གྱི་འགྲམ་ངོགས་རྣམས་ནི་བེ་ཏ་དང་ཤང་ཙི་ལན་འདེབས་འཛུགས་
བྱེད་ས་ཡིན། ཡུལ་མི་ཚོས་མཚོ་ཇག་བྱ་ཞེས་འབོད་པའི་བྱེའུ་ཆུང་ཆུང་དེས་ཏ་ལའི་ལྗོན་
ཤིང་གི་ལོ་མའི་གསེབ་ཏུ་ཅ་ཅོ་སྒྲོག་བཞིན་ཡོད། ང་ཚོས་ལམ་བར་དུ་གཏིང་མི་ཟབ་པའི་
ཆུ་ཕྲན་ཞིག་བརྒལ་བ་དང་། དེའི་སྟེང་རྡོ་ཟམ་ཞིག་བཙུགས་ཡོད། ང་ཚོ་ཟམ་པའི་སྟེང་
ཅུང་ཙམ་འགྲེངས་ཏེ་ས་དེའི་བྱིས་པ་རྣམས་ཆུ་རྩེད་བྱེད་པར་བལྟས། ཁོ་ཚོ་དགོད་ཞོར་དང་
ཀི་འདེབས་ཞོར་ཆུ་ནང་དུ་བདའ་རེས་བྱེད། རྫ་མདོག་གི་ལུས་པོ་ཆུང་ཆུང་ནས་ཆུ་ཐིགས་
ཟེགས་ཀྱིན་ཡོད་ལ། དེ་ཉིད་ཉི་ཟེར་འོག་འོད་ལམ་ལམ་དུ་འཚེར་བཞིན་གདའ།

ང་བཞི་པ།

བདག་ཕྱོགས་གཅིག་ནས་ལམ་དུ་ཞུགས་པ་དང་། ཕྱོགས་གཞན་ཞིག་ནས་ཁོ་འདིར་
སླེབས་རྗེས་ཀྱི་གནས་ཚུལ་ལ་བསམ་བློ་བཏང་། ཉེ་བའི་ཉིན་འདི་དག་གི་ནང་བདག་གིས་
སི་ཐི་ལེ་ཁི་ལན་ཏིའི་ཡིག་ཐོག་ཏུ་མ་བཀོད་པའི་དོན་དག་མི་ཉུང་བ་ཞིག་ཐོས་པས། ས་
འདིའི་ཁོར་ཡུག་ལ་ནན་གྱིས་བསམ་གཞིགས་ཐེངས་ཤིག་མི་བྱེད་ཐབས་མེད་རེད། ཁོ་ནི་
རྒྱང་རིང་གི་གླིང་ཕྲན་འདིར་བསྡད་ན་ཡོ་རོབ་གླིང་དུ་ཡོད་པ་དང་གཞི་ནས་མི་མཚུངས་
ཏེ། སྐྱེ་བོ་གཞན་རྣམས་ཁོ་ལ་སུན་སྣང་ཅི་ཡང་སྐྱེ་ཡིན་མེད། དེ་ལས་ལྡོག་སྟེ། ས་འདིའི་
སྐྱེ་བོ་རྣམས་ཀྱིས་ཁོ་ལ་གདུང་སེམས་སྐྱེད་པར་མ་ཟད། ཁོའི་སྤྱོད་ལམ་སྣ་ཚོགས་ལ་ཚང་
མས་མཚར་མཚར་ཡང་མི་བྱེད། ཡོ་རོབ་གླིང་པ་ཡིན་ནའང་འདྲ། ས་འདིའི་སྐྱེ་བོ་ཡིན་
ནའང་འདྲ། ཀུན་གྱི་མིག་ལམ་དུ་ཁོ་ནི་མི་མཚར་པོ་ཞིག་ཡིན་སྲིད་མོད། ཡིན་ནའང་། ས་
འདིའི་སྐྱེ་བོ་རྣམས་ལ་མཚོན་ན་མི་མཚར་པོ་ཞེས་པ་དེ་རྒྱུན་ལྡན་དུ་གྱུར་ཡོད། དེ་བས་ཁོ་
ལ་མིག་གཞན་ཞིག་གིས་ལྟ་མཁན་གཏན་ནས་མེད། འཛམ་གླིང་སྟེང་དུ་མི་མཚར་པོ་གང་
མང་ཞིག་ཡོད། ཁོ་ཚོའི་སྤྱོད་ལམ་དངོས་གནས་མཚར་པོ་འདུག ས་འདིའི་ཡུལ་མིས་སྐྱེ་
བོ་དེ་དག་ལ་དེ་བས་བསམ་ཤེས་བྱེད། སྤྱིར་བཏང་སྐྱེ་བོ་རྣམས་ནི་ཁོ་ཚོ་བྱེད་འདོད་པའི་
མི་དེ་བྱེད་མི་ཐུབ་པར། ཁོ་ཚོ་བྱེད་མི་འདོད་པའི་མི་དེ་མི་བྱེད་ཐབས་མེད་ཅིག་ཆགས་
ཡོད། དབྱིན་ཇིའམ་ཧྥ་རན་སི་རུ་སི་ཐི་ལེ་ཁི་ལན་ཏི་ནི་དུས་བབ་དང་མི་མཐུན་པ་ཞིག་སྟེ།
“ཁུང་བུ་སྒོར་སྒོར་ལ་ཁ་གཅོད་གྲུ་བཞི” རུ་སོང་འདུག་ཅེས་བརྗོད་ཆོག ཡིན་ནའང་།
འདི་རུ་རྣམ་པ་མི་འདྲ་བའི་ཁུང་བུ་མང་པོ་ཡོད་པས། ཁ་གཅོད་ཇི་ལྟ་བུ་ཞིག་ཡིན་ཡང་
གཟུགས་སུ་རུང་བ་ཡིན། ཁོ་འདིར་སླེབས་པ་ནས་བཟུང་། བདག་གིས་ཁོའི་གཤིས་ཀ་ཇེ་
འཇམ་དུ་གྱུར་པ་དང་། སྒེར་སེམས་མེད་པར་གྱུར་པའམ། ཡང་ན་དེ་བས་བརྩེ་སེམས་ཅན་
དུ་གྱུར་པར་མི་སེམས་པར། ཁོ་ས་འདིའི་ཁོར་ཡུག་ལ་ཅུང་འཚམ་པོར་གྱུར་པ་རེད་བསམ།
གལ་སྲིད་ཁོ་ཐོག་མ་ཉིད་ནས་འདི་རུ་འཚོ་བ་རོལ་བ་ཡིན་ཚེ། སྐྱེ་བོ་རྣམས་ཀྱིས་ཁོའི་
སྐྱོན་ཆ་དེ་དག་ལ་མཉམ་འཇོག་བྱེད་མི་སྲིད། ཁོ་ལ་ས་འདི་རུ་འཐོབ་པའི་གདུང་སེམས་
ཏེ། ཁོའི་རང་ས་རང་ཡུལ་ནས་དགོས་འདོད་དེ་འདྲ་དྲན་མི་ཕོད་ལ་རེ་བ་ཙམ་ཡང་གཏན་
ནས་བྱས་མ་མྱོང་།
དེ་དག་ནི་བདག་ལ་མཚོན་ན་ཧ་ཅང་ཡ་མཚན་ཞིག་རེད། བདག་གིས་རང་ཉིད་ཀྱི་
བསམ་ཚུལ་གྲུ་དཔོན་པུ་ལུ་ནོ་ལ་རགས་གླེང་ཙམ་བྱས། ཁོས་དར་ཅིག་ལ་བདག་ལ་ལན་
ཅི་ཡང་མ་བཏབ།
“ངས་ཁོ་ལ་གདུང་སེམས་སྐྱེས་པ་དེར་ཡ་མཚན་དགོས་དོན་ཅི་ཡང་མེད།” མཇུག་
མཐར་ཁོས་བཤད་རྒྱུར། “ རྒྱུ་མཚན་ནི་ངེད་གཉིས་ཀྱིས་སུས་ཀྱང་ཤེས་མེད་པ་ནི་ངེད་
གཉིས་ཀྱིས་དངོས་པོ་གཅིག་འཚོལ་བཞིན་ཡོད” ཟེར།
“ ཁྱོད་དང་སི་ཐི་ལེ་ཁི་ལན་ཏི་གཉིས་ནི་གཞི་ནས་གཤིས་ཀ་མི་འདྲ་བའི་མི་གཉིས
ཡིན་པས། ཅིའི་ཕྱིར་དངོས་པོ་གཅིག་ཁྱོད་གཉིས་ཀྱི་ཐུན་མོང་གི་འཚོལ་བྱར་འགྱུར་
སྲིད་དམ།”
“མཛེས་ཆོས།”
“ཁྱོད་ཚོས་འཚོལ་བཞིན་པའི་དངོས་པོ་དེ་ཧ་ཅང་གཟི་བརྗིད་ཆེ།” བདག་གིས་བཤད།
“ཁྱོད་ཀྱིས་ཤེས་སམ། མི་ཞིག་བརྩེ་དུང་གི་དྲ་རྒྱར་ཚུད་ན། ཕལ་ཆེར་འཇིག་རྟེན་
སྟེང་གི་བྱ་དངོས་ཡོད་ཚད་དང་འབྲེལ་ཐག་ཆད་སྲིད། སྐབས་དེར་ཁོ་ནི་གནའ་བོའི་དུས་
ཀྱི་ཤིང་གྲུ་ནང་གི་ཁེམ་འཛིན་མཁན་གྱི་བྲན་གཡོག་དང་མཚུངས་པར་ལུས་སེམས་ལ་
རང་དབང་ཡེ་ནས་མེད། སི་ཐི་ལེ་ཁི་ལན་ཏི་རློམ་པར་བྱེད་མཁན་གྱི་སེམས་ཚོར་སེམས་ཚོར་དྲག་པོ་
དེ་ནི་བརྩེ་དུང་དང་མཚུངས་པར་ཁོ་ལ་རང་དབང་ཅུང་ཙམ་ཡང་སྟེར་གྱིན་མེད།”
“ངོ་མ་ཡ་མཚན་རེད། ཁྱོད་ཀྱིས་ཀྱང་འདི་ལྟར་བཤད་དོན་ཅི་ཡིན་ནམ།” བདག་
གིས་དྲིས། “ལོ་མང་པོའི་སྔོན་དུ། ང་ལའང་བསམ་ཚུལ་འདི་འདྲ་ཞིག་འདུག ངའི་སེམས་
སུ་ཁོ་ནི་གདོན་གྱིས་བརླམས་འདུག་སྙམ།”
“སི་ཐི་ལེ་ཁི་ལན་ཏི་མགོ་འཐོམས་སུ་འཇུག་བྱེད་ནི་གསར་རྩོམ་གྱི་སྤྲོ་སེམས་དེ་
རེད། ཁོས་ལྷག་བསམ་འཁོལ་བའི་ངང་ནས་མཛེས་ཆོས་ཤིག་བསྐྲུན་འདོད་པ་རེད། སྤྲོ་
སེམས་འདིས་ཁོ་དུས་ཡུན་རིང་པོ་ཙམ་ལ་བག་ཕེབས་པར་གནས་སུ་མ་བཅུག་པར་ག་
སར་མངག་གཞུག་ལྟར་བཀོལ། ཁོ་ནི་མི་ཚེ་གནས་མཇལ་ལ་བསྟིམས་པའི་མཇལ་པ་ཞིག་
གིས་རྒྱུན་དུ་དག་གཙང་གི་ཞིང་ཁམས་ཤིག་སྒོམ་བཞིན་པ་དང་མཚུངས། ཁོའི་སེམས་ཀྱི་
གདོན་དེས་ཁོ་ལ་སྙིང་རྗེ་ཏོག་ཙམ་ཡང་སྐྱེ་ཡིན་མེད། འཇིག་རྟེན་གྱི་སྐྱེ་བོ་ལ་ལས་བདེན་
པ་འཚོལ་བཞིན་ཡོད་དེ། ཁོ་ཚོ་ལ་རེ་བ་ཧ་ཅང་དྲག་པོ་ཞིག་ཡོད་པས་རང་གི་དམིགས་
ཡུལ་འགྲུབ་པའི་ཆེད་དུ། ཁོ་ཚོའི་འཚོ་བའི་ཡོད་ཚད་བརླགས་ཀྱང་གནོང་འགྱོད་སྤུ་
ཙམ་ཡང་མི་བྱེད། སི་ཐི་ལེ་ཁི་ལན་ཏི་ནི་འདི་ལྟ་བུ་ཞིག་ཡིན། ཡིན་ནའང་ཁོས་འཚོལ་
བཞིན་པ་ནི་མཛེས་ཆོས་ལས་བདེན་པ་མིན། སྐྱེ་བོ་འདི་ལྟ་བུ་ལ་ངའི་སེམས་གཏིང་ནས་
སྙིང་རྗེ་སྐྱེས།"
“ཁྱོད་ཀྱིས་བཤད་པའི་སྐད་ཆ་འདི་ཧ་ཅང་ཡ་མཚན་འདུག ཁོས་སྔོན་ཆད་གནོད་
བསྐྱལ་མྱོང་བའི་མི་ཞིག་གིས་ཀྱང་ང་ལ་འདི་ལྟར་བཤད་མྱོང་སྟེ། ཁོས་སི་ཐི་ལེ་ཁི་ལན་ཏི་
ལ་སྙིང་རྗེ་ཆེན་པོ་སྐྱེས་ཟེར།” བདག་ཅུང་ཙམ་རིང་ཁ་རོག་གེར་བསྡད། “ངས་ཧ་ཅང་
ཤེས་འདོད་པ་ནི། ངས་ད་རག་བར་དུ་གསེད་བཀྲོལ་བྱེད་མ་ཐུབ་པའི་གཤིས་ཀ་གང་དེར་
ཁྱོད་ཀྱིས་འགྲེལ་བཤད་རྙེད་བྱུང་བ་ཡིན་ནམ། གནས་ལུགས་འདི་ཁྱོད་ཀྱིས་ཇི་ལྟར་དྲན་
བྱུང་བ་ཡིན།'
ཁོས་ང་ལ་བལྟས་ནས་དགོད་ཙམ་བྱས།
“ངས་ཁྱོད་ལ་བཤད་ཟིན་པ་མིན་ནམ། ཟུར་གཞན་ཞིག་ནས་བཤད་ན་ང་ཡང་སྒྱུ་
རྩལ་པ་ཞིག་ཡིན། ངས་རང་སྟེང་ནས་ཀྱང་ཁོའི་ཛ་དྲག་གི་རེ་བ་དེ་ཚོར་ཐུབ། ཡིན་ནའང་
ཁོའི་བྱེད་ཐབས་ནི་རི་མོ་འབྲི་རྒྱུ་དང་། ངའི་བྱེད་ཐབས་ནི་འཚོ་བ་ཡིན།”
གྲུ་དཔོན་པུ་ལུ་ནོ་ཡིས་སྐབས་འདིར་བདག་ལ་གཏམ་རྒྱུད་ཅིག་བཤད་བྱུང་། ཕར་
བལྟས་ན་བདག་གིས་འདི་ནས་བཤད་དགོས་ཚོད་འདུག་སྟེ། ཕན་ཚུན་གཤིབ་སྡུར་ཞིག་
བྱ་ཆོག གཏམ་རྒྱུད་འདིས་བདག་གིས་སི་ཐི་ལེ་ཁི་ལན་ཏི་ཡི་མི་ཚེ་ཞིབ་འབྲི་བྱེད་པའི་
ཐད་ནས་གནད་དོན་འགའ་རེ་གསེད་བཀྲོལ་ཞིག་བྱེད་ཐུབ་ཀྱང་སྲིད། ཡང་ཅིག་བཤད་ན།
བདག་གི་སེམས་སུ་གཏམ་རྒྱུད་འདི་ནི་མ་གཞི་ནས་ཧ་ཅང་ཡག་པོ་ཞིག་འདུག
གྲུ་དཔོན་པུ་ལུ་ནོ་ནི་ཧྥ་རན་སིའི་པུ་རི་ཐེ་ཉི་ས་ཆ་ནས་ཡིན། ལོ་ན་གཞོན་དུས་སུ་
ཧྥ་རན་སིའི་མཚོ་དམག་ཏུ་ཞུགས་མྱོང་། གཉེན་བསྒྲིགས་རྗེས། དམག་ཁོངས་ནས་ཕྱིར་
བུད་པ་དང་། ཁན་ཕེ་ཨར་ཉེ་འགྲམ་གྱི་ཐོན་ལས་ཁུལ་ཆུང་ཆུང་ཞིག་ཏུ་གཏན་སྡོད་བྱས་
ཤིང་། དག་གཙང་གི་ཞིང་སྡེའི་འཚོ་བའི་ཁྲོད་དུ་རང་གི་ཚེ་མཇུག་བསྐྱལ་བར་སྟ་གོན་
བྱས། ཡིན་ནའང་། ཁོའི་ཚབ་ཏུ་ནོར་དོན་བདག་གཉེར་བྱེད་མཁན་ལ་ནོར་འཁྲུལ་བྱུང་
བས། མཚན་མོ་གཅིག་གི་རིང་ཁོ་ནི་ཅི་ཡང་མེད་པ་ཞིག་ཏུ་གྱུར་སོང་། ཁོ་དང་ཁོའི་ཆུང་
མ་གཉིས་ལ་སྔོན་ཆད་ཡུལ་མི་ཚོའི་མིག་ནང་དུ་གོ་གནས་མཐོ་ཙམ་ཡོད་པས། ཁོ་གཉིས་
ཀྱིས་སྔར་ལྟར་ས་ཆ་དེ་ནས་དཀའ་སྡུག་གི་འཚོ་བ་གཏན་ནས་རོལ་མ་འདོད། ལོ་ན་གཞོན་
དུས་ཁོ་ཕྱིའི་རྒྱལ་ཁམས་སུ་འགྲིམ་སྐབས། ཞི་བདེ་རྒྱ་མཚོ་ལྷོ་མའི་གླིང་ཚོམ་དུ་སླེབས་
མྱོང་། སྐབས་དེར་ཁོས་ཡང་བསྐྱར་ལྷོ་ཕྱོགས་རྒྱ་མཚོ་བརྒལ་རྒྱུའི་སེམས་ཐག་བཅད། ཁོ་
ད་ལྟ་ཕ་ཕི་ཐི་རུ་ཟླ་འགར་བསྡད་དེ། ཕྱོགས་གཅིག་ནས་རང་གི་མ་འོངས་པར་འཆར་གཞི་
བཟོ་བ་དང་། ཕྱོགས་གཞན་ཞིག་ནས་ཉམས་མྱོང་རེ་གསོག་བཞིན་ཡོད། ཟླ་འགའི་རྗེས་
སུ། ཁོས་ཧྥ་རན་སིའི་གྲོགས་པོ་ལས་དངུལ་གཡར་ཏེ། པའོ་མའོ་ཐུའུ་ཟི་གླིང་ཚོམ་ནས་
གླིང་ཕྲན་ཆུང་ཆུང་ཞིག་ཉོས། འདི་ནི་མཚོ་རྒྱུད་གླིང་ཕྲན་ཞིག་ཡིན་ཞིང་། དེའི་དཀྱིལ་
དུ་ཚྭ་ཆུ་མཚེའུ་ཞིག་འཁྱིལ་ཡོད། གླིང་ཕྲན་སྟེང་སྡོང་ཕྲན་དང་རི་སྐྱེས་ཀྱི་སེ་འབྲུ་མང་
པོ་སྐྱེས་ཤིང་། དེ་སྔ་འགྲོ་བ་མི་གཏན་ནས་འཚོ་སྡོད་བྱས་མེད། ཁོའི་ཆུང་མ་ནི་དཔའ་ངར་
ལྡན་ཞིང་ལས་ལ་བརྩོན་པའི་བུད་མེད་ཅིག་ཡིན། ཁོས་རང་གི་ཆུང་མ་དང་ཡུལ་མི་འགའ་
ཁྲིད་དེ་གླིང་ཕྲན་ཆུང་ཆུང་འདིའི་སྟེང་དུ་འོངས་ཤིང་། ཁོ་ཚོས་ཐོག་མར་ཁང་པ་བརྒྱབ་པ་
དང་། སྡོང་ཕྲན་དང་རྩྭ་ལྡུམ་གཙང་ཡུར་བྱས་ཏེ་བེ་ར་བཏབ། འདི་ནི་ང་ཁོ་དང་ཐུག་འཕྲད་
བྱུང་རྗེས་ཀྱི་ལོ་ངོ་ཉི་ཤུའི་སྔོན་གྱི་དོན་དག་ཡིན། ད་ལྟ་གླིང་ཕྲན་འདི་ནི་འདེབས་འཛུགས་
ར་བ་གྲ་དག་ཅིག་ཏུ་གྱུར་ཡོད།
“ཐོག་མའི་ཉིན་འགར་ལས་ཀ་ཧ་ཅང་དཀའ་ཚེགས་ཆེ། ངེད་གཉིས་ཀྱིས་ལས་ཀར་
ཤི་འཐབ་རོ་འཐབ་བྱས་པ་ཡིན། ཉིན་རྒྱུན་སྐྱ་རེངས་ཤར་མ་ཐག་ང་རང་མལ་ལས་ལངས་
ཏེ། རྩྭ་བྲེགས། སྡོང་བོ་བཙུགས། ཁང་པ་བརྒྱབ་པ་ཡིན། མཚན་མོར་མལ་ལ་ཉལ་མ་ཐག
ང་རང་རོ་ལྟར་གྱུར་ཏེ་ནམ་གསལ་རག་བར་དུ་གཉིད་ལས་སད་མི་ནུས། ངའི་ཆུང་མའང་
ང་དང་འདྲ་བར་རང་གི་སྟོབས་ཤུགས་ལ་སེར་སྣ་སྤུ་ཙམ་ཡང་མེད། རྗེས་སུ་ངེད་གཉིས་ལ་
བྱིས་པ་སྐྱེས་བྱུང་། སྔོན་ལ་བུ་ཞིག་སྐྱེས། རྗེས་སུ་ཡང་བསྐྱར་བུ་མོ་ཞིག་སྐྱེས། ང་དང་ངའི་
ཆུང་མ་གཉིས་ཀྱིས་ཁོ་ཚོར་ཡི་གེ་བསླབ་པ་ཡིན། ཁོ་ཚོར་ད་ལྟ་འབྱོར་བའི་ཤེས་བྱ་མཐའ་
དག་ངེད་གཉིས་ཀྱིས་བསླབས་པ་ཡིན། ང་ཚོས་མི་མངགས་ཏེ་རྒྱལ་ནང་ནས་རྣོ་སྦྲེང་
རོལ་ཆས་ཤིག་ཉོས། ངའི་ཆུང་མས་ཁོ་ཚོར་རྣོ་སྦྲེང་དང་དབྱིན་སྐད་བསླབ་པ་དང་། ངས་ཁོ་
ཚོར་ལ་ཏིང་ཡི་གེ་དང་རྩིས་རིག་ཁྲིད། ང་ཚོས་མཉམ་དུ་ལོ་རྒྱུས་བཀླགས། བྱིས་པ་གཉིས་
ཀྱིས་ད་དུང་གྲུ་ཡང་ཁ་ལོ་བསྐྱོད་ཤེས། ཆུ་ལ་རྐྱལ་བའི་ནུས་པ་ཡུལ་མི་ཚོ་ལས་ཞན་མི་
སྲིད་ཅིང་། གླིང་ཕྲན་སྟེང་གི་བྱ་བྱེད་ཡོད་དོ་ཅོག་ལ་ཁོ་ཚོ་ཐོགས་རྡུགས་མེད། ང་ཚོའི་བེ་
ཏ་ལྗོན་ཤིང་སྐྱེས་པ་ཧ་ཅང་ལེགས། གཞན་ཡང་། ང་ཚོས་དེ་གའི་བྱུ་རུའི་བྲག་རྡོའི་སྟེང་
ད་དུང་མུ་ཏིག་ཐོན་སྐྱེད་བྱེད་བཞིན་ཡོད། ང་ད་ཐེངས་ཐཱ་ཞེ་ཐེ་རུ་ཡོང་དོན་ནི་དར་ཤིང་
གཉིས་ལྡན་གྱི་གཡོར་གྲུ་ཞིག་ཉོ་འདོད་པས་ཡིན། ངས་གྲུ་འདི་བཀོལ་ཏེ་ཉ་ལྕིབས་སྐྱུགས་
ན་གྲུ་ཉོས་རིན་ཅིས་ཀྱང་ཕྱིར་བཙལ་ཐུབ་སྙམ། སུ་ཞིག་ལ་གདེང་ཡོད་དམ། ཁྲིགས་ཁྲིགས་
མེད་ན་ངས་མུ་ཏིག་བསྒྲུག་ཐུབ་ཀྱང་སྲིད། ངས་བསྒྲུབས་ཟིན་པའི་བྱ་གཞག་ཡོད་ཚད་ནི་
ཐོག་མར་ལག་སྟོང་ནས་མགོ་བརྩམས་པ་ཡིན། ངས་ཀྱང་མཛེས་ཆོས་བསྐྲུན་འདུག ངས་
དངོས་སུ་རང་གིས་འདེབས་འཛུགས་བྱས་པའི་མཐོ་ཞིང་བརྗིད་ཉམས་ལྡན་པའི་བེ་ཏའི་
ལྗོན་ཤིང་དག་ལ་ལྟ་དུས། ངའི་སྐབས་དེའི་སེམས་ཁམས་ནི་ཇི་འདྲ་ཞིག་ཡིན་པ་ཁྱོད་ཀྱིས་
དངོས་གནས་ཚོར་མི་སྲིད།”
“ངས་ཁྱོད་ལ་ཅིག་འདྲི། དོན་དག་འདི་སྔོན་ཆད་ཁྱོད་ཀྱིས་ཀྱང་སི་ཐི་ལེ་ཁི་ལན་
ཏི་ལ་དྲིས་མྱོང་། ཁྱོད་རང་ཧྥ་རན་སི་དང་ཁ་གྱེས་ཤིང་། པུ་རི་ཐེ་ཉི་ཡི་ཕ་ཡུལ་ལྟག་རྒྱབ་ཏུ་
བསྐྱུར་དུས། ཁྱོད་ལ་གཞི་ནས་འགྱོད་པ་སྐྱེས་མ་མྱོང་ངམ།”
“མ་འོངས་པའི་ཉིན་ཞིག་ལ། ངའི་བུ་མོ་གཉེན་བསྒྲིག་པ་དང་། ངའི་བུས་མནའ་མ་
བླང་སྟེ། གླིང་ཕྲན་འདིའི་སྟེང་གི་བྱ་གཞག་རྣམས་རྒྱུན་འཛིན་བྱས་བྱུང་ན། ད་གཟོད་ང་
དང་ངའི་ཆུང་མ་གཉིས་ཕྱིར་ལོག་སྟེ། རང་ཉིད་སྐྱེས་སའི་ཁང་རྙིང་དེ་རུ་ཚེ་མཇུག་བསྐྱལ་
རྒྱུ་ཡིན།”
“སྐབས་དེར་ཁྱོད་ཀྱིས་འདས་དོན་ལ་ཕྱིར་དྲན་བྱས་ན། མི་ཚེ་འདི་བདེ་སྐྱིད་ལྡན
པ་ཞིག་རེད་འདོད་དམ།”
“དེ་ལོས་འདོད། ང་ཚོའི་གླིང་ཕྲན་དེའི་སྟེང་འཚོ་བ་ཅུང་སྤྱིར་བཏང་ཞིག་ཡིན་
ཞེས་བཤད་ཆོག ང་ཚོ་དཔལ་ཡོན་སྤྱི་ཚོགས་དང་རྒྱང་ཐག་ཧ་ཅང་རིང་བོར་གྱུར་པའི་
ས་ཞིག་ན་ཡོད། ཁྱོད་ཀྱིས་བསམ་མནོ་ཞིག་ཐོངས་དང་། ཐཱ་ཞེ་ཐེ་རུ་ཐེངས་ཤིག་འོངས་
ན་ལམ་དུ་ཉིན་བཞི་ལ་བགྲོད་དགོས། ཡིན་ནའང་ང་ཚོ་ཧ་ཅང་སྐྱིད་པོ་ཡིན། འཇིག་
རྟེན་སྟེང་མི་ཉུང་ཤས་ཤིག་གིས་མཐར་ད་གཟོད་རང་གི་ཕུགས་འདུན་མངོན་འགྱུར་
བྱེད་ཐུབ། ང་ཚོའི་འཚོ་བ་ཧ་ཅང་ལྷད་མེད་བབ་ཆགས་ཡིན། ང་ཚོར་ཧམ་སེམས་མེད།
གལ་སྲིད་ང་ཚོ་ལའང་གཟི་བརྗིད་ཅིག་ཡོད་དགོས་ན། དེ་ནི་རང་གི་ལག་ཟུང་ལ་བརྟེན་
ཏེ་ཐོབ་པའི་ངལ་རྩོལ་གྱི་འབྲས་བུ་དེ་ཡིན། ང་ཚོས་གཞན་ལ་ཕྲག་དོག་མི་བྱེད། ལྷག་
པར་དུ་སྡང་སེམས་མི་འཛིན། ཀྱེ། ངའི་སྙིང་ཉེ་བའི་སྐུ་ཞབས་ལགས།
རྩོལ་གྱི་བདེ་སྐྱིད་ནི་སྟོང་གཏམ་དུ་སྙམ་བཞིན་ཡོད། ང་ལ་མཚོན་ན་དེ་འདྲ་ཡེ་ནས་
མིན། ངས་སྐད་ཆ་འདིའི་གལ་ཆེའི་དོན་སྙིང་གསལ་བོར་རྟོགས་ཐུབ། ང་ནི་བདེ་སྐྱིད་
ལྡན་པའི་མི་ཞིག་ཡིན།”
“ཁྱོད་ལ་འདི་ལྟར་བཤད་པའི་ཐོབ་ཐང་ཡོད་པ་ང་ལ་ཡིད་ཆེས་ཡོད།”
ངས་ཀྱང་ང་དེ་འདྲ་ཞིག་ཏུ་འགྱུར་བར་རེ་བ་བྱེད་ཀྱིན་ཡོད། ངའི་ཆུང་མ་ནི་
ངའི་བློས་ཐུབ་ཀྱི་གྲོགས་པོ་ཡིན་པ་མ་ཟད། ད་དུང་ངའི་ལག་རོགས་གྲུང་བོ་དང་། ཆུང་མ་
མཛངས་མ། ཨ་མ་བཟང་མོ་ཞིག་ཀྱང་ཡིན་པས་ང་ངོ་མ་མོའི་དོ་ཡར་མི་འཚམ།”
གྲུ་དཔོན་གྱི་སྐད་ཆ་འདིས་ངའི་རྟོག་ངོར་འཚོ་བ་གཞན་ཞིག་ཞིབ་འབྲི་བྱས་བྱུང་
བས། ངས་དུས་ཡུན་རིང་པོ་ཞིག་ལ་བསམ་གཞིགས་བཏང་།
“ཁྱོད་ཀྱིས་དེ་ལྟར་འཚོ་བ་རོལ་བར་མ་ཟད། ད་དུང་རྒྱལ་ཁ་ཆེན་པོའང་བླངས་
འདུག འདི་ལ་བློ་བརྟན་འགྱུར་མེད་ཀྱི་སྙིང་སྟོབས་ཡོད་དགོས་ལ། སྲ་ཞིང་བརྟན་པོའི་
གཤིས་ཀ་ཡང་ཡོད་དགོས།” བདག་གིས་བཤད།
“ཁྱོད་ཀྱིས་བཤད་པ་བདེན་སྲིད། ཡིན་ནའང་གལ་སྲིད་རྒྱུ་རྐྱེན་གཞན་ཞིག་མེད་ཚེ།
ང་ཚོས་ཅི་ཡང་སྒྲུབ་མི་ཐུབ།”
“དེ་ཅི་ཞིག་ཡིན་ནམ།
ཁོས་གོམ་མཚམས་བཞག་སྟེ། འཁྲབ་སྟོན་ཞིག་བྱེད་པ་ནང་བཞིན་དཔུང་བ་གཉིས་
ཡར་བཀྱགས་འོང་།
“དཀོན་མཆོག་ལ་དད་པ་བྱས་པས་ཡིན། གལ་སྲིད་དཀོན་མཆོག་ལ་ཡིད་མ་ཆེས་
ཚེ་ང་ཚོ་ཐོག་མ་ཉིད་ནས་མགོ་རྨོངས་འདུག”
ཁ་བརྡ་བྱས་ཏེ་མཚམས་འདིར་སླེབས་དུས། ང་ཚོ་གཞི་ནས་སྨན་པ་ཁུར་ཐེ་ལ་སི་
ཚང་གི་སྒོ་ཁར་སླེབས་འདུག

ང་ལྔ་པ།

སྨན་པ་ཁུར་ཐེ་ལ་སི་ནི་གཟུགས་རགས་ཆེ་ཞིང་ཤ་རྒྱགས་པའི་ཧྥ་རན་སི་པ་ཞིག་
ཡིན། ཁོ་ལོ་ཚོད་ངེས་ཅན་ཞིག་ལ་སླེབས་འདུག ཁོའི་གཟུགས་དབྱིབས་ནི་བྱ་གག་གི་སྒོ་
ང་ཆེན་པོ་ཞིག་དང་མཚུངས། མིག་ཟུང་སྔོན་པོ་དེར་འོད་འཚེར་བ་དང་། བྱམས་བརྩེའི་
མདངས་ཀྱིས་ཁེངས་ཤིང་། དུས་ངེས་མེད་དུ་ཚིམས་པའི་མདངས་ཤིག་རང་ཉིད་ཀྱི་ཕོ་བ་
ཆེན་པོ་དེའི་སྟེང་དུ་འཕྲོ་བཞིན་འདུག ཁོའི་གདོང་མདོག་དམར་ཞིང་། མགོ་སྐྲ་ཧྲིལ་བོ་
དཀར་པོར་གྱུར་ཡོད་པས་མཐོང་མ་ཐག་གཞན་དག་ལ་དགའ་སྣང་ཞིག་སྟེར། ཁོས་བདག་
ཅག་ལ་སྣེ་ལེན་བྱེད་ས་ནི་ཧྥ་རན་སིའི་གྲོང་ཁྱེར་ཆུང་ཆུང་ཞིག་གི་འདུག་ཁང་ཞིག་ཡིན་
པའི་སྣང་བ་འཆར། པོ་ལི་ཉི་ཞི་ཡའི་སྒྲིག་ཆས་ནི་ཁང་པའི་ནང་དུ་ཧ་ཅང་མིག་ལ་མཛེས།
སྨན་པ་ཁུར་ཐེ་ལ་སིས་ལག་པ་གཉིས་ཀྱིས་ངའི་ལག་པར་འཇུས་བྱུང་། ཁོའི་ལག་པ་ཧ་
ཅང་ཆེ། བྱམས་བརྩེའི་སྒོ་ནས་བདག་ལ་ལྟ། ཡིན་ནའང་། བདག་གིས་ཁོའི་མིག་མདངས་
ལས་ཁོ་ནི་སྤྱང་གྲུང་ལྡན་པ་ཞིག་ཡིན་པ་ཚོར་བྱུང་། ཁོས་གྲུ་དཔོན་པུ་ལུ་ནོ་དང་ལག་འཇུ་
བྱེད་སྐབས། ཁོས་ཤིན་ཏུ་འཛེམ་དོགས་ཀྱི་སྒོ་ནས་ལྕམ་མོ་དང་བྱིས་པ་བདེ་འཚམས་འདྲི།
ང་ཚོས་ཕན་ཚུན་བར་འཚམས་འདྲི་ཞུས་རྗེས། ཡང་བསྐྱར་ས་གནས་ཀྱི་གསར་འགྱུར་སྣ་
ཚོགས་དང་། ད་ལོའི་བེ་ཏ་དང་དྲི་ཞིམ་ཀ་ཀོ་ལའི་ཡོང་འབབ་སོགས་ཁ་བརྡ་བྱས། དེའི་
རྗེས་ཁ་བརྡའི་ཁ་ཕྱོགས་བདག་ཐེངས་འདིར་ཡོང་དོན་གྱི་བརྗོད་གཞིའི་སྟེང་བསྒྱུར།
བདག་གིས་རང་ཉིད་ཀྱི་སྐད་ཆ་སྤྱད་དེ་ཁུར་ཐེ་ལ་སིས་བདག་ལ་བཤད་པའི་གཏམ་
རྒྱུད་དེ་འབྲི་དགོས་འདུག ཁོས་སྐབས་དེར་བདག་ལ་ཞིབ་བརྗོད་བྱེད་སྐབས་ཧ་ཅང་
གསོན་ཉམས་ལྡན། ཁོའི་སྐད་ཆ་ངོ་མ་དེ་བདག་བརྒྱུད་དེ་ཞིབ་འབྲི་བྱེད་དུས་གཞི་ནས་
མདོག་ཤོར་བར་གྱུར་ཡོད། ཁོའི་སྐད་གདངས་དམའ་ལ་བྲག་ཅ་འཁོར་བས། ཁོའི་བརྗིད་
ཉམས་ལྡན་པའི་གཟུགས་གཞི་དང་ཧ་ཅང་མཐུན་པོ་ཡོད། ཁོས་ཁ་བརྡ་བྱེད་དུས་ཉམས་
འགྱུར་སྣ་ཚོགས་སྟོན་པར་དགའ། ཁོའི་ཁ་བརྡ་ལ་ཉན་ན། སྐྱེ་བོ་ཕལ་བ་རྣམས་ཀྱིས་རྒྱུན་
དུ་གཏམ་དཔེ་ཞིག་བཤད་པ་དེ་དང་མཚུངས་ཏེ། གཏམ་བཤད་པ་གླུ་ལས་སྙན་ཟེར་བ་ལས་
ཀྱང་ལྷག་པའི་སྙན་ཆ་ལྡན་པས་ངོ་མཚར་ཆེའོ། །
དོན་གྱི་བྱུང་རིམ་ནི་ཕལ་ཆེར་འདི་འདྲ་ཞིག་ཡིན་འདུག་སྟེ། ཐེངས་ཤིག་སྨན་པ་ཁུར་
ཐེ་ལ་སི་ནི་ཐ་ལ་ཝོ་རུ་བུད་མེད་ཚོ་དཔོན་ཞིག་ལ་ན་ཚ་བྱུང་བས་ནད་ལ་བལྟ་རུ་སོང་། ཁུར་
ཐེ་ལ་སིས་བུད་མེད་ཚོ་དཔོན་དེ་དམར་རྗེན་དུ་ཞིབ་འབྲི་ཐེངས་ཤིག་བྱས། བུད་མེད་ཚོ་
དཔོན་དེ་ཚོ་ཞིང་གླེན་ལ། མལ་ཁྲི་ཆེན་པོ་ཞིག་ཏུ་ཉལ་ཏེ་ཐ་མག་རྔུབ་བཞིན་ཡོད། ཉེ་
འཁོར་དུ་ཤ་མདོག་ནག་པོའི་གཡོག་པོ་ཚོས་བསྐོར་འདུག ནད་ལ་བལྟས་རྗེས། སྨན་པ་
ཁང་པ་གཞན་ཞིག་ཏུ་གདན་ཞུ་བྱས་ཤིང་། ཕུན་སུམ་ཚོགས་པའི་ཟས་རིགས་ཀྱིས་སྣེ་ལེན་
བྱས། ཉ་གསོན་པོ་དང་ངང་ལག་བརྔོས་མ། བྱ་ཕྲུག ད་དུང་ཁོས་མིང་མི་ཐོགས་པའི་ཟས་
རིགས་གཞན་ཡང་ཡོད། དེ་ནི་ས་གནས་འདི་གའི་ཡུལ་མི་དག་གི་ཚད་ལྡན་ཟས་རིགས་
ཡིན། ཟ་མ་བཟའ་དུས། མི་ཚོགས་ཀྱིས་མིག་ཆུ་ཤར་མར་བཞུར་བའི་ན་ཆུང་བུ་མོ་ཞིག་
སྒོ་ཁར་སྐྲོད་བཞིན་ཡོད་པ་ཁོས་མཐོང་བྱུང་། སྐབས་དེར་ཁོས་དེ་འདྲའི་དོ་སྣང་ཆེན་པོ་
ཞིག་མ་བྱས། ཡིན་ནའང་། ཁོས་ཟ་མ་ཟོས་གྲུབ་རྗེས་ཤིང་རྟར་ཞུགས་ཏེ་ཕྱིར་ཡུལ་ལ་ལོག་
སྐབས། ཐག་མི་རིང་ས་ཞིག་ན་མོ་འགྲེངས་འདུག་པ་ཁོས་ཡང་བསྐྱར་མཐོང་། མོ་ཡིད་སྐྱོ་
བའི་ངང་ནས་ཁོ་ལ་ལྟ་བ་དང་མིག་ཆུ་འགྲམ་པའི་མཁུར་ཚོས་བརྒྱུད་དེ་སར་ལྷུང་གིན་
ཡོད། སྨན་པས་ཉེ་འཁོར་པ་དག་ལ་བུ་མོ་འདིར་དོན་དག་ཅི་ཞིག་བྱུང་བར་དྲིས། བུ་མོ་
འདི་རི་ནས་འོངས་པ་རེད། མི་དཀར་ཞིག་ལ་ན་ཚ་བྱུང་བས་ཁྱོད་ཉིད་གདན་ཞུ་བྱེད་དུ་
འོངས་པ་རེད། སྨན་པར་དུས་ཚོད་མེད་པ་ཁོ་ཚོས་མོར་བཤད་ཟིན་ཞེས་གསལ་བཤད་བྱས།
སྨན་པ་ཁུར་ཐེ་ལ་སིས་མོ་ཚུར་བོས་ཏེ། མོར་དོན་དག་ཅི་ཞིག་ཡོད་པ་དངོས་སུ་དྲིས། མོས་
བཤད་རྒྱུར། མོ་ནི་ཨེ་ཐས་མངགས་ཡོང་བ་ཡིན། ཨེ་ཐས་སྔོན་ཆད་མེ་ཏོག་གསར་བའི་
མགྲོན་ཁང་དུ་ལས་ཀ་བྱས། མོས་སྨན་པ་བཙལ་དོན་ནི “སྐྲ་སེར” ལ་ན་ཚ་བྱུང་བས་
ཡིན། མོས་ལྟེབ་གཉེར་ཆགས་པའི་ཚགས་པར་རྙིང་བ་ཞིག་སྨན་པའི་ལག་ཏུ་བཞག སྨན་
པས་ཁ་ཕྱེ་སྟེ་བལྟས་པ་ན། ནང་དུ་ཧྥ་སྒོར་བརྒྱ་ཅན་གཅིག་བཞག་འདུག
‘སྐྲ་སེར’ ཟེར་བ་སུ་རེད་དམ།” སྨན་པས་ལོགས་སུ་འགྲེངས་པ་ཞིག་ལ་དྲིས།
ཁོས་བཤད་རྒྱུར། “སྐྲ་སེར” ནི་ཡུལ་མི་ཚོས་དབྱིན་ཇི་པའམ་རི་མོ་པ་ཞིག་ལ་
བཏགས་པའི་མཚང་མིང་ཡིན། དེ་ད་སྐབས་ཨེ་ཐ་དང་མཉམ་དུ་བསྡད་ཡོད། འདི་ནས་སྤྱི་
ལེ་བདུན་ནམ་བརྒྱད་མཚམས་ཀྱི་ནགས་ཁྲོད་ཀྱི་འགག་རོང་ཞིག་ཏུ་ཡོད། ཡུལ་མི་ཚོས་
ཞིབ་བརྗོད་བྱས་པ་ལ་གཞིགས་ན། ཁོ་ཚོས་བཤད་པ་དེ་སི་ཐི་ལེ་ཁི་ལན་ཏི་ཡིན་པ་ཁོས་
རྟོགས་བྱུང་། ཡིན་ནའང་། སི་ཐི་ལེ་ཁི་ལན་ཏི་སྡོད་སར་རྐང་ཐང་ལ་འགྲོ་དགོས། ཁོ་ཚོས་
ཁོང་ཉིད་འགྲོ་མི་ཐུབ་པ་ཤེས་ཏེ་ད་གཟོད་བུ་མོ་དེ་སྐྲོད་པ་རེད།
“དྲང་བོར་བཤད་ན།” སྨན་པ་ཁ་ལོ་ཕྱིར་འཁོར་ཏེ་བདག་ལ་བཤད་རྒྱུར། “སྐབས་
དེར་ང་ཐེ་ཚོམ་སྐྱེས་བྱུང་། ཀྱག་ཀྱོག་ཆེ་བའི་ལམ་ཕྲན་དུ་སྤྱི་ལེ་བཅུ་བཞི་ལ་ཕར་འགྲོ་
ཚུར་འོང་དགོས་པའི་བྲོ་བ་དེ་དངོས་གནས་བཟོད་དཀའ་བར་འདུག་ཅིང་། མཚན་མོར་
ཕྱིར་ཕ་ཕི་ཐི་ལ་ལོག་ཐབས་བྲལ། གཞན་ཡང་། ང་རང་སི་ཐི་ལེ་ཁི་ལན་ཏི་ལ་སྤྲོ་བ་ཅི་
ཡང་མེད། ཁོ་ནི་སྐྱིད་འདོད་ལས་གཡོལ་བྱེད་པར་དགའ་བའི་མི་ལེ་ལོ་ཅན་ཞིག་རེད། ས་
དེ་གའི་བུད་མེད་དཀྱུས་མ་ཞིག་དང་མཉམ་སྡོད་བྱས་ཏེ། གཞན་དག་ལྟར་རང་ཉིད་ཀྱིས་
དངུལ་བཙལ་ཏེ་འཚོ་བ་རོལ་མི་འདོད། དཀོན་མཆོག་མཁྱེན། ནམ་ཞིག་གི་དུས་སུ་འཛམ་
གླིང་ཡོངས་ཀྱིས་ཁོ་ནི་རླབས་ཆེ་བའི་སྐྱེས་བུ་ཤེས་རབ་ཅན་ཞིག་ཡིན་པ་ཁས་ལེན་བྱེད་
སྲིད་པ་སྐབས་དེར་ངས་ཇི་ལྟར་ཤེས་སམ། ངས་བུ་མོ་དེར་ཁོའི་ནད་གཞི་ཚབས་ཆེ་མིན་ལ་
དང་ང་སྡོད་སར་ཡོང་སྟེ་ནད་ལ་བལྟ་ཆོག་མིན་དྲིས། ངས་ད་དུང་སི་ཐི་ལེ་ཁི་ལན་ཏི་
ནད་ཅི་ཞིག་བྱུང་བ་དྲིས། ཡིན་ནའང་། མོས་ལན་ཅི་ཡང་མ་བཏབ། ངས་ཡང་བསྐྱར་མོར་
ནན་འདྲི་འགའ་བྱས། ང་ད་དུང་ཕལ་ཆེར་མོའི་སྟེང་ལ་ཁོང་ཁྲོ་ལངས་ཡོད་ཀྱང་སྲིད།
མཐར་མོའི་མིག་གཉིས་ཀྱིས་སར་ལྟ་བཞིན་མཆིལ་མ་ཤ་རེར་བཞུར་བྱུང་། ང་ཅི་བྱ་གཏོལ་
མེད་དུ་གྱུར་ཏེ་ཕྲག་པ་གཟེང་གཟེང་ཞིག་བྱས། ཅི་ལྟར་བཤད་རུང་། ནད་པར་ནད་བཅོས་
བྱ་རྒྱུ་ནི་སྨན་པའི་འོས་འགན་ཡིན་པས། ང་ཁོང་ཁྲོ་ཇི་འདྲ་ལངས་རུང་མཐར་མོའི་རྗེས་
དེད་དེ་སོང་།”
སྨན་པ་ཁུར་ཐེ་ལ་སི་ནད་པ་ཡོད་ས་རུ་སླེབས་སྐབས། ཁོང་ཁྲོའི་རྣམ་འགྱུར་དེ་ལམ་
ལ་ཆས་པའི་སྐབས་ལས་ཅུང་ཙམ་ཡང་ཇེ་བཟང་དུ་སོང་མེད། ཁོའི་ལུས་ཡོངས་སུ་རྔུལ་
ཆུས་བརླན་པ་དང་། ཁ་སྐོམ་ཞིང་ཐང་ཆད་ཡོད། ཨེ་ཐ་སེམས་འཚབ་སྟེ་སྒུག་འདུག་པ་མ་
ཟད། ད་དུང་ལམ་ཐག་ངེས་ཅན་ཞིག་ལ་ཁོའི་སྔུན་བསུ་རུ་འོངས་ཡོད།
“ངས་ནད་ལ་མ་བལྟས་པའི་སྔོན་ལ། ཐོག་མར་ང་ལ་བཏུང་བ་ཞིག་ལྡུག་རོགས། ང་
རང་ཁ་ཧ་ཅང་སྐོམ་ཡོད།” སྨན་པས་སྐད་བརྒྱབ་བྱུང་། “དཀོན་མཆོག་གི་ཁ་ངོར་བལྟས་
ཏེ། ང་ལ་བེ་ཏ་ཞིག་བཏོགས་ཏེ་སྟེར་རོགས།"
ཨེ་ཐས་སྐད་བརྒྱབ་སྟེ་བོས་པ་ན། བྱིས་པ་ཞིག་རྒྱུགས་འོངས་ཤིང་། དེ་མ་ཐག་སྡོང་
མགོར་འཛེགས་པ་དང་། སྨིན་ཐག་ཆོད་པའི་བེ་ཏ་ཞིག་སར་གཡུགས། ཨེ་ཐས་བེ་ཏའི་
ཐོག་ཁུང་བུ་ཞིག་བཏོད་ཅིང་། སྨན་པས་དགའ་ལྷང་ལྷང་ངང་དབུགས་ཐེངས་གཅིག་གིས་
འཐུངས། དེའི་མུར། ཁོས་རང་ཉིད་ལ་ཐ་མག་ཅིག་གཅུད་པས། སེམས་ཁམས་ཀྱང་ད་གིན་
ལས་ཇེ་བཟང་དུ་སོང་འདུག
“སྐྲ་སེར་གང་ན་ཡོད་དམ།” ཁོས་དྲིས།
“ཁོས་ཁང་པའི་ནང་དུ་རི་མོ་འབྲི་བཞིན་ཡོད། ཁྱོད་འོངས་པ་ངས་ཁོ་ལ་བཤད་མེད།
ཁྱོད་ནང་དུ་ཕེབས་ཏེ་ཁོ་ལ་ལྟོས་དང་།”
“ཁོ་ལ་མི་བདེ་བ་ཅི་ཞིག་ཡོད་དམ། ཁོས་ད་དུང་རི་མོ་འབྲི་ཐུབ་ན། ཐ་ལ་ཝོ་རུ་ཅིས་
ཀྱང་འགྲོ་ཐུབ་ངེས་རེད། ང་རང་ལམ་ཐག་འདི་འདྲ་རིང་བོ་བརྒྱུད་དེ་ཁོ་ལ་བལྟ་རུ་འོངས།
ངའི་དུས་ཚོད་ཁོའི་དུས་ཚོད་ལས་རིན་ཐང་མེད་པ་ཡིན་ནམ།”
ཨེ་ཐས་ཅི་ཡང་མི་བཤད། མོ་བྱིས་པ་དེ་དང་ལྷན་དུ་ཁང་པའི་ནང་དུ་ཕྱིན། སྨན་པ་
འབོད་དུ་འོངས་པའི་བུ་མོ་དེ་སྐབས་འདིར་ཉི་ཁྱམས་སུ་ཙོག་ཡོད། ཉི་ཁྱམས་སུ་ད་དུང་
བགྲེས་མོ་ཞིག་ཉལ་ཡོད་པ་དང་། རྒྱབ་རྩིག་ངོས་སུ་གཏད་དེ་ཡུལ་མི་ཚོས་འཐེན་པའི་ཐ་
མག་ཅིག་གཅུད་ཀྱིན་ཡོད། སྨན་པ་མི་འདི་དག་གི་བྱེད་སྟངས་ལ་ཡ་མཚན་དང་། སེམས་
སུ་ཁོང་ཁྲོ་ཡང་ལང་བཞིན་ཡོད། ཁང་པའི་ནང་དུ་འཛུལ་རྗེས། ཁོས་སི་ཐི་ལེ་ཁི་ལན་
ཏིས་རང་གི་མདོག་སྒྱུར་པང་ལེབ་འཁྲུད་ཀྱིན་ཡོད་པ་མཐོང་། རུ་གཞིའི་སྟེང་རི་མོ་ཞིག་
བརྒྱངས་ཡོད། སི་ཐི་ལེ་ཁི་ལན་ཏིས་ཕ་ལེ་ཨོ་ཞིག་གཅུད་ཅིང་། རུ་གཞིའི་རྒྱབ་ཏུ་འགྲེངས་
ཤིང་རྒྱབ་སྒོ་ལ་གཏད་དེ་བསྡད་ཡོད། རྐང་པའི་ཐྲིག་སྒྲ་ཐོས་པས་ཁོའི་ཁ་ལོ་ཕྱིར་འཁོར་
བྱུང་། ཁོས་ཧ་ཅང་མ་དགའ་བའི་ཚུལ་གྱིས་སྨན་པར་ཐེངས་ཅིག་བལྟས། སྨན་པ་དངངས་
སྐྲག་ཅིག་སྐྱེས་བྱུང་། གཞན་གྱིས་ཁོ་ལ་བར་ཆད་བྱས་ན་ཁོ་རང་ཧ་ཅང་མི་དགའ། ཡིན་
ནའང་། དངོས་གནས་ཧ་ལས་ཤིང་ཧང་སང་དགོས་པ་ནི་སྨན་པ་ཡིན་འདུག ཁུར་ཐེ་ལ་
སི་གློ་བུར་དུ་ས་དེ་རུ་རེངས་པོར་གྱུར་ཞིང་། རྐང་པ་གཉིས་ས་ལ་བཙུགས་པ་དང་མཚུངས་
ཤིང་། མིག་ཟུང་སྒོར་སྒོར་དུ་གྱུར། ཁོའི་མིག་ལམ་དུ་མངོན་པ་ནི་སྔོན་དུས་སེམས་སུའང་
དྲན་མ་མྱོང་བ་ཞིག་རེད། ཁོ་སྐྲག་སྟེ་དངངས་འདར་རྒྱག་གིན་ཡོད།
“ཁྱོད་ཀྱིས་སྒོའང་མི་རྡུང་བར་ནང་ལ་ཡོང་དོན་ཅི་ཡིན།” སི་ཐི་ལེ་ཁི་ལན་ཏིས་
བཤད་རྒྱུར། “དོན་དག་ཅི་ཞིག་ཡོད་དམ།"
སྨན་པ་དངངས་སྐྲག་ལས་གྲོལ་ཙམ་བྱུང་མོད། ཡིན་ནའང་ནུས་ཤུགས་ཡོད་དགུ་
བཏོན་པས་ད་གཟོད་ངག་འཁྲོལ་ཙམ་བྱུང་། ཁོ་ཡོང་དུས་ཀྱི་ཁོང་ཁྲོ་དེ་སྔ་མོ་ནས་གར་སོང་
ཆ་མེད་དུ་གྱུར་འདུག ཁོའི་སེམས་སུ། འོ། རེད་ཡ། བདག་གིས་ཁས་ལེན་མི་བྱེད་ཐབས་
མེད་རེད། ཁོའི་སེམས་ཀྱི་གཏིང་ནས་སྙིང་རྗེ་ཚད་མེད་ཅིག་སྐྱེས་བྱུང་།
“ང་སྨན་པ་ཁུར་ཐེ་ལ་སི་ཡིན། ད་གིན་ང་རང་ཐ་ལ་ཝོ་རུ་བུད་མེད་ཚོ་དཔོན་ཞིག་
ལ་ནད་བརྟག་ཏུ་སོང་བ་ཡིན། ཨེ་ཐས་མི་མངགས་ཏེ་ང་རང་ཁྱོད་ཀྱི་ནད་ལ་བལྟ་རུ་གདན་
ཞུ་བྱས་ཡོད། "
“མོ་ནི་གླེན་མ་ཞིག་རེད། ཉེ་ཆར་ངའི་ལུས་ཀྱི་ཆ་ཤས་གང་ཞིག་ཅུང་ཟད་ན་བཞིན་
འདུག སྐབས་རེར་ཚ་བའང་རྒྱས་བཞིན་ཡོད། ཡིན་ནའང་ནད་ཚབས་ཆེན་ཅི་ཡང་མིན།
ཉིན་འགའ་འགྱངས་ན་རང་བཞིན་གྱིས་དྲག་འགྲོ། རྗེས་མར་ཡང་བསྐྱར་ཕ་ཕི་ཐི་ལ་འགྲོ་
མཁན་ཡོད་ཚེ། ངས་ཁོ་ལ་སྨན་ཅིན་ཅི་ན་ཧྲུང་ཞིག་ཉོས་ཡོང་དུ་འཇུག་དགོས།”
“ ཁྱོད་ཀྱིས་མེ་ལོང་དུ་ཅིག་ལྟོས་དང་།"
སི་ཐི་ལེ་ཁི་ལན་ཏིས་ཁོ་ལ་བལྟས་ཏེ་དགོད་ཞོར་དུ། རྩིག་ངོས་སུ་བཀལ་བའི་མེ་
ལོང་ཆུང་ཆུང་དེའི་གམ་དུ་བཅར། འདི་ནི་རིན་གོང་ཧ་ཅང་སྟབས་བདེ་བའི་མེ་ལོང་དེའི་
རིགས་ཡིན་ཞིང་། རུ་གཞི་ཆུང་ཆུང་ཞིག་གི་ནང་དུ་བཞག་ཡོད།
“ཅི་རེད།”
“ཁྱོད་ཀྱི་གདོང་བ་ལ་འགྱུར་ལྡོག་ཅི་ཞིག་བྱུང་ཡོད་པ་མི་ཚོར་རམ། ཁྱོད་ཀྱི་དབང་བོ་
ལྔ་ཇེ་ཆེར་སོང་འདུག་པ་མི་ཚོར་རམ། ཁྱོད་ཀྱི་གདོང་བ། ངས་ཇི་ལྟར་བཤད་དགོས་པ་ཡིན་
ནམ། ཁྱོད་ཀྱི་གདོང་བ་ནི་སྨན་གཞུང་དུ་བཤད་པའི “སེང་གེའི་གདོང་བ' ཞེས་པར་གྱུར་
འདུག ངའི་སྙིང་ཉེ་བའི་གྲོགས་པོ་ལགས། འོ་ན་ངས་ཁྱོད་ལ་འཇིགས་སུ་རུང་བའི་ནད་ཅིག་
ཕོག་འདུག་ཅེས་གཅིག་གཅིག་གཉིས་གཉིས་བྱས་ཏེ་ཁྱོད་ལ་སྟོན་དགོས་པ་ཡིན་ནམ།”
“ང་ཟེར་བ་ཡིན་ནམ།”
“ཁྱོད་ཀྱིས་མེ་ལོང་ནང་དུ་མཐོང་སྲིད་པ་ཡིན་ཏེ། ཁྱོད་ཀྱི་གདོང་བ་ཡོངས་སུ་མཛེ་
ནད་ཀྱི་རྟགས་ཀྱི་ཁྱད་རྟགས་མང་པོ་ལྡན།”
“ཁྱོད་ཀྱིས་ཀུ་རེ་རྩེ་བ་ཡིན་ནམ།" སི་ཐི་ལེ་ཁི་ལན་ཏིས་དྲིས།
“ངས་ཀྱང་ཀུ་རེ་ཞིག་རྩེ་བ་ཡིན་ན་བསམ་ཡོང་།”
“ཁྱོད་ཀྱིས་ང་ལ་མཛེ་ནད་ཕོག་འདུག་ཅེས་བཤད་འདོད་པ་ཡིན་ནམ།་
“ཧ་ཅང་བཀྲ་མི་ཤིས་པ་ཞིག་ལ། འདི་ནི་དོགས་གནས་མེད་པའི་དོན་དངོས་ཤིག་རེད།
སྨན་པ་ཁུར་ཐེ་ལ་སིས་སྔོན་ཆད་ནད་པ་མང་པོ་ཞིག་ལ་སྲོག་ཁྲིམས་ཀྱི་མཇུག་
འབྲས་ཁྱབ་བསྒྲགས་བྱས་མྱོང་། ཡིན་ནའང་། ཐེངས་རེ་རེར་རང་ཉིད་ཀྱི་ནང་སེམས་ཀྱི་
འཇིགས་སྣང་སེལ་མ་ཐུབ། ནམ་རྒྱུན་ཁོའི་སེམས་སུ། སྲོག་ཁྲིམས་བཅད་པའི་ནད་པས་
ཅིས་ཀྱང་སྨན་པ་ལ་གོ་སྡུར་བྱེད་ངེས་ཡིན་ཏེ། སྨན་པའི་ལུས་སེམས་བདེ་ཐང་ཡིན་པ།
འཚོ་བར་ལོངས་སུ་སྤྱོད་པའི་རང་དབང་ཡོད་པ་མཐོང་ཚེ། ཞེ་སྡང་དང་ཁོང་ཁྲོ་ལངས་ཁོ་
ཐག་ཡིན། ནད་པའི་སེམས་ཁམས་དེ་ལྟ་བུ་ནི་ཁོས་ནམ་རྒྱུན་མྱོང་གིན་ཡོད། ཡིན་ནའང་།
སི་ཐི་ལེ་ཁི་ལན་ཏིས་ཅི་ཡང་མི་བཤད་པར་ཁོ་ལ་ལྟ། འདི་ལྟར་ནད་གདོན་གྱིས་མནར་
གཅོད་ཐེབས་པའི་གདོང་བ་ལས་སེམས་ཀྱི་འགྱུར་ལྡོག་ཅི་ཡང་མངོན་རྒྱུ་མི་འདུག
“ཁོ་ཚོས་ཤེས་སམ།” མཇུག་མཐར་སི་ཐི་ལེ་ཁི་ལན་ཏིས་ཕྱི་རོལ་གྱི་ཁོ་ཚོ་བསྟན་
ཏེ་དྲིས། ཁོ་ཚོ་ནི་རབ་གསལ་དུ་འཇམ་ཅག་གེར་ཙོག་ཅིང་། ནམ་རྒྱུན་གྱི་རྣམ་པ་དང་ཡེ་
ནས་མི་འདྲ།
“ས་ཆ་འདིའི་མི་རྣམས་ནད་རྟགས་འདིར་ཧ་ཅང་ཆ་རྒྱུས་ཡོད།” སྨན་པས་བཤད་
རྒྱུར། “ཡིན་ནའང་། ཁོ་ཚོས་ཁྱོད་ལ་བཤད་མ་ཐུབ་པས་རེད།”
སི་ཐི་ལེ་ཁི་ལན་ཏི་སྒོ་ཁར་སོང་སྟེ་ཕྱི་རོལ་ཏུ་རྒྱང་ལྟ་ཞིག་བྱེད། ཁོའི་གདོང་གི་རྣམ་
པ་ཧ་ཅང་འཇིགས་ཉམས་ལྡན་པ་ཞིག་ཡིན་པ་ཁོ་ཐག་བཅད་ཆོག རྒྱུ་མཚན་ནི་ཕྱི་རོལ་གྱི་
སྐྱེ་བོ་ཐམས་ཅད་དེ་མ་ཐག་ངུ་ཤུམ་བྱས་བྱུང་། ངུ་སྒྲ་ཇེ་ཆེ་ནས་ཇེ་ཆེར་གྱུར། སི་ཐི་ལེ་ཁི་
ལན་ཏིས་སྐད་ཆ་ཚིག་གཅིག་ཀྱང་མི་བཤད་པར་ཧད་དེ་ཁོ་ཚོ་ལ་ཅུང་ཙམ་བལྟས་རྗེས། ཁ་
ཕྱིར་འཁོར་ཏེ་ཁང་པའི་ནང་དུ་འཛུལ།
“ཁྱོད་ཀྱིས་བལྟས་ན་ང་ད་དུང་ཅི་ཙམ་ལ་གསོན་ཐུབ་བམ།”
“སུ་ཞིག་གིས་གསལ་བོ་ཞིག་བཤད་ཐུབ་བམ། སྐབས་རེར་ནད་འདི་རིགས་འགོས་
པ་དེ་ལོ་ངོ་ཉི་ཤུར་གསོན་ཐུབ། གལ་སྲིད་སྔ་ཙམ་ནས་ཤི་ཐུབ་ན་དཀོན་མཆོག་གིས་སྙིང་
རྗེ་བསྒོམས་པ་རེད།”
སི་ཐི་ལེ་ཁི་ལན་ཏི་རུ་གཞིའི་སྔུན་དུ་སོང་སྟེ། བསམ་གཞིགས་ཀྱི་སྒོ་ནས་དེའི་སྟེང་
གི་རི་མོར་བལྟས།
“ཁྱོད་རང་ལམ་རིང་མོ་ཞིག་བརྒྱུད་དེ་འདིར་ཡོང་བ་རེད། སྐད་གལ་ཆེན་སྐྱེལ་
མཁན་ལ་གླ་ཆ་འཐོབ་འོས་པས་རི་མོ་འདི་ཁྱེར་ཞིག ད་ལྟར་ཁྱོད་ལ་མཚོན་ན་འདི་ཅི་ཡང་
མིན་མོད། ཡིན་ནའང་། ནམ་ཞིག་གི་དུས་སུ་འདི་ལྟ་བུའི་རི་མོ་ཞིག་ཡོད་ཅེས་ཁྱོད་རང་
དགའ་སྤྲོ་སྐྱེ་ཡང་སྲིད། ”
སྨན་པ་ཁུར་ཐེ་ལ་སིས་དང་ལེན་མ་བྱས་པར་ན་རེ། ཁོ་རང་དེར་འོངས་པ་དེར་གླ་ཆ་
མི་དགོས་པ་མ་ཟད། ཧྥ་སྒོར་བརྒྱ་ཐམ་པ་དེ་ཡང་ཁོས་ཕྱིར་ཨེ་ཐ་ལ་སྤྲད་ཡོད་ཟེར། ཡིན་
ནའང་། སི་ཐི་ལེ་ཁི་ལན་ཏིས་རི་མོ་དེ་ཅིས་ཀྱང་ཁོས་འཁྱེར་དགོས་པར་ཨུ་ཚུགས་བྱས།
རྗེས་སུ་ཁོ་གཉིས་མཉམ་དུ་ཕྱི་རོལ་གྱི་ཉི་ཁྱམས་སུ་སོང་། ཡུལ་མི་འགའ་རེས་ད་དུང་ངུ་
ཤུམ་བྱེད་བཞིན་ཡོད།
“ད་མ་ངུ། བུད་མེད་ལགས། མིག་ཆུ་གཙང་ཕྱི་བྱོས།” སི་ཐི་ལེ་ཁི་ལན་ཏིས་ཨེ་ཐ་
ལ་བཤད་རྒྱུར། “ཧ་ལས་དགོས་དོན་ཅི་ཡང་མེད། མི་འགྱངས་པར་ང་ཁྱོད་དང་ཁ་འབྲལ་
དགོས་ཙམ་རེད།”
“ཁོ་ཚོས་ཁྱོད་སྒོ་རུ་སྤྱུགས་སྲིད་དམ།” མོ་ངུ་ཞོར་དུ་དྲིས།
སྐབས་དེར་གླིང་ཕྲན་འདི་དག་ནས་ཧ་ཅང་གཟབ་ནན་ཡིན་པའི་སྒོ་གཅོད་ལམ་
ལུགས་ད་དུང་ལག་བསྟར་བྱས་མེད། མཛེ་ནད་བྱུང་བའི་མི་ལ་མཚོན་ན། གལ་སྲིད་རང་
ཉིད་འཐད་པ་ཡིན་ཚེ་ཡུལ་ནས་བསྡད་ཀྱང་ཆོག
“ང་རང་རི་ལ་འགྲོ་རྒྱུ་ཡིན།” སི་ཐི་ལེ་ཁི་ལན་ཏིས་བཤད།
སྐབས་དེར་ཨེ་ཐ་ཡར་ལངས་ཏེ། ཁོའི་གདོང་ལ་ལྟ་བཞིན་བཤད་རྒྱུར།
“གཞན་སུ་ཞིག་འགྲོ་འདོད་ན་འགྲོ་རུ་ཆུགས། ང་ཁྱོད་དང་ཁ་མི་འབྲལ། ཁྱོད་ནི་
ངའི་ཁྱོ་ག་ཡིན། ང་ནི་ཁྱོད་ཀྱི་ཆུང་མ་ཡིན། གལ་སྲིད་ཁྱོད་ང་དང་ཁ་བྲལ་ཚེ། ང་རང་ཁང་
པའི་ལྟག་རྒྱབ་ཀྱི་སྡོང་བོ་དེའི་སྟེང་ནས་ལྕེབ་རྒྱུ་ཡིན། ངས་དཀོན་མཆོག་དཔང་དུ་བཞག་
སྟེ་མནའ་སྐྱེལ་བ་ཡིན། "
མོས་སྐད་ཆ་དེ་དག་བཤད་དུས། རྣམ་འགྱུར་ཧ་ཅང་བརླིང་པོ་ཡིན། མོ་ནི་ཞི་དུལ་
བག་ཕེབས་ཀྱི་བུ་མོ་དེ་ཡེ་ནས་མ་ཡིན་པར། བློ་རྩ་བརྟན་པོ་ཡིན་པའི་བུད་མེད་ཅིག་རེད།
མོ་ལ་གློ་བུར་དུ་འགྱུར་ལྡོག་འདི་ལྟ་བུ་བྱུང་བས་སུས་ཀྱང་ངོ་མི་ཤེས་པར་གྱུར་འདུག
“ཁྱོད་ང་དང་མཉམ་དུ་འགྲོ་དགོས་དོན་ཅི་ཡིན་ནམ། ཁྱོད་རང་ཕྱིར་ཕ་ཕི་ཐི་རུ་སོང་
ཆོག དེར་མ་ཟད་མི་འགྱངས་པར་ཁྱོད་ཀྱིས་ཡང་བསྐྱར་མི་རྒྱུད་དཀར་པོ་ཞིག་ཁྱོ་གར་
བཙལ་ཐུབ། བགྲེས་མོ་འདིས་ཁྱོད་ཀྱི་བྱིས་པ་གཉོར་ཆོག ཐེ་ཨ་རུའེ་ཡིས་ཁྱོད་ཀྱིས་ཡང་
བསྐྱར་མོར་ལས་ཀ་བྱེད་པར་ཧ་ཅང་དགའ་བསུ་བྱེད་ངེས་ཡིན།”
“ཁྱོད་ནི་ངའི་ཁྱོ་ག་ཡིན། ང་ནི་ཁྱོད་ཀྱི་ཆུང་མ་ཡིན་པས། ཁྱོད་གང་དུ་འགྲོ་ན་ང་
ཡང་དེ་རུ་འགྲོ་རྒྱུ་ཡིན།”
སྐད་ཅིག་མ་དེའི་རིང་ལ། སི་ཐི་ལེ་ཁི་ལན་ཏིའི་རྡོ་ལྟ་བུའི་སེམས་པ་དེར་ཧ་ལམ་
སེམས་འགུལ་ཐེབས་བྱུང་བ་འདྲ། མིག་མཐར་མཆི་མ་ཞིག་འཁོར་ཞིང་རིམ་གྱིས་གདོང་
བ་ལས་མར་བཞུར་བྱུང་། ཡིན་ནའང་། ཁོའི་གདོང་ལས་དེ་མ་ཐག་རྒྱུན་ལྡན་གྱི་ཡ་མཚན་
པའི་འཕྱ་སྨོད་དང་བཅས་པའི་འཛུམ་མདངས་དེ་མངོན་བྱུང་།
“བུད་མེད་ནི་སྲོག་ཆགས་མཚར་པོ་ཞིག་ཡིན།”
ཁོས་སྨན་པ་ཁུར་ཐེ་ལ་སི་ལ་བཤད་
རྒྱུར། “ཁྱོད་ཀྱིས་མོ་ཚོར་ཁྱི་ཡི་ལྟ་སྟངས་བཟུང་ཆོག་ལ། དཔུང་ངར་ན་རག་བར་དུ་བརྡེགས་
ཀྱང་ཆོག མཇུག་མཐར་མོ་ཚོ་ནི་སྔར་བཞིན་ཁྱོད་ལ་དུང་ངེས་ཡིན།” ཁོས་ཕྲག་པ་གཟེང་
གཟེང་ཙམ་བྱས་བྱུང་། “དེ་ལོས་ཡིན། ཡེ་ཤུའི་ཆོས་ལུགས་ཀྱིས་བུད་མེད་ལའང་རྣམ་ཤེས་
ཡོད་པར་བཞེད། དེ་ནི་དངོས་གནས་ཆེས་ཁུངས་ལུང་མེད་པའི་འཕྲུལ་སྣང་ཞིག་རེད།”
“ཁྱོད་ཀྱིས་སྨན་པ་ལ་ཅི་ཞིག་བཤད་ཀྱིན་ཡོད་དམ།” ཨེ་ཐས་ཐེ་ཚོམ་གྱི་སྒོ་ནས་ཁོ་
ལ་འདྲི་རྒྱུར། “ཁྱོད་མི་འགྲོ་ཨེ།”
“གལ་སྲིད་ཁྱོད་རང་འཐད་པ་ཡིན་ན། ང་མི་འགྲོ། སྙིང་རྗེ་བའི་བྱིས་པ་ལགས།”
ཨེ་ཐས་དེ་མ་ཐག་ཁོའི་རྐང་འོག་ཏུ་པུས་མོ་སར་བཙུགས་ཤིང་། ལག་པ་གཉིས་ཀྱིས་
ཁོའི་རྐང་པ་དམ་པོར་བསྡམས་ཤིང་། སྲོག་དང་བསྡོས་ཏེ་ཁོ་ལ་འོ་བྱས། སི་ཐི་ལེ་ཁི་ལན་
ཏིས་སྨན་པ་ཁུར་ཐེ་ལ་སི་ལ་ལྟ་བཞིན་གདོང་ལ་འཛུམ་ཞིག་ལངས།
“མཇུག་མཐར་སྔར་བཞིན་ཁྱོད་རང་བུད་མེད་ཚོའི་ལག་ཏུ་ལྷུང་ལ། ཁྱོད་ཀྱིས་ཇི་
ལྟར་འཕག་འཚག་བྱས་ཀྱང་ཤེད་ཤུགས་ཆུད་ཟོས་སུ་གཏོང་བ་ལས་འོས་མེད། མི་རྒྱུད་
དཀར་པོ་ཡིན་ནའང་འདྲ། མི་རྒྱུད་སྨུག་པོ་ཡིན་ནའང་འདྲ། མཐར་གཏུགས་ན་ཡོད་ཚད་
གཅིག་འདྲ་ཡིན།
སྨན་པ་ཁུར་ཐེ་ལ་སིས་འཇིགས་སུ་རུང་བའི་ནད་རིགས་བྱུང་མཁན་ལ་སྙིང་རྗེའི་
སྐད་ཆ་བཤད་པ་ནི་ཧ་ཅང་ཆོ་མེད་པ་ཞིག་ཡིན་སྙམ་པས། ཁོ་ཁ་འགྱེ་བར་སེམས་ཐག་
བཅད། སི་ཐི་ལེ་ཁི་ལན་ཏིས་ཐ་ནེ་ཟེར་བའི་བྱིས་པ་དེར་ཁོ་སྡེ་བའི་ནང་སྐྱེལ་དུ་བཅུག
སྨན་པ་ཁུར་ཐེ་ལ་སིས་གོམ་མཚམས་བཞག་སྟེ་ཅུང་ཙམ་ལ་འགྲེངས་བསྡད། མཇུག་
མཐར་ཁོས་བདག་ལ་བཤད་རྒྱུར།
“ང་ཁོ་ལ་མི་དགའ། ངས་ཁྱོད་ལ་བཤད་པ་ལྟར་ཡིན། ང་ཁོ་ལ་སྤྲོ་སྣང་ཅི་ཡང་མེད།
ཡིན་ནའང་། ང་རང་དལ་བུར་ཐ་ལ་ཝོ་སྡེ་བའི་ལམ་དུ་ཞུགས་སྐབས། ཁོའི་རང་གཅུན་
ཐུབ་པའི་སྙིང་སྟོབས་ལ་ངས་རང་དབང་མེད་པར་གོང་བཀུར་བྱེད་འདོད་ཀྱི་བསམ་པ་
སྐྱེས། ཁོས་བཟོད་བསྲན་བྱེད་པ་ནི་འཇིགས་སུ་རུང་བའི་ནད་རིགས་ཤིག་རེད། ཐ་ནེ་དང་
ངེད་གཉིས་ཁ་གྱེས་སྐབས། ངས་ཁོ་ལ་སྨན་འགའ་བསྐུར་ཞེས་བཤད། ཕལ་ཆེར་ཁོའི་ནད་
གཞི་ལ་ཕན་ཐོགས་རེ་ཡོད་ཀྱང་སྲིད། ཡིན་ནའང་། སི་ཐི་ལེ་ཁི་ལན་ཏིས་ངས་བསྐུར་བའི་
སྨན་མི་འཐུང་བ་ངས་ཤེས། སྨན་འདིའི་རིགས་ཁོས་འཐུང་བའི་དབང་དུ་བཏང་ནའང་
ཕན་ནུས་ཅི་ཙམ་ཡོད་པ་ང་ལ་གཏན་ནས་གདེང་ཚོད་མེད། ངས་བྱིས་པ་དེ་བརྒྱུད་དེ་ཨེ་ཐ་
ལ་སྐད་ཅིག་བསྐུར། དུས་ནམ་ཞིག་ལ་མོར་ང་རང་དགོས་མཁོ་ཡོད་ན་ང་ཡོང་ཁོ་ཐག་ཡིན་
ཞེས་བཤད། འཚོ་བ་ལ་གདུག་རྩུབ་ཆེ། སྐབས་རེར་རང་བྱུང་ཁམས་ཆེན་པོས་རང་གི་བུ་
བུ་མོར་མནར་གཅོད་བཏང་སྟེ་དེ་ལས་སྤྲོ་སྣང་འཚོལ། ང་རང་ཤིང་རྟར་ཞུགས་ཏེ་ཕ་ཕི་
ཐིའི་གཞིས་ཁྱིམ་དྲོན་མོར་བགྲོད་དུས། ངའི་སེམས་པ་ནི་ལྗིད་ཏིག་ཏིག་ཅིག་རེད།”
དུས་ཡུན་ཧ་ཅང་རིང་པོ་ཞིག་ལ། ང་ཚོ་སུས་ཀྱང་སྐད་ཆ་མ་བཤད།
“ཡིན་ནའང་ཨེ་ཐས་ང་བོས་མ་བྱུང་།” མཇུག་མཐར་སྨན་པས་མུ་མཐུད་དུ་བཤད་
རྒྱུར། “ང་ཡང་དུས་ཡུན་རིང་པོ་ཞིག་ལ་ས་ཆ་དེར་འགྲོ་བའི་གོ་སྐབས་མ་བྱུང་། སི་ཐི་ལེ་
ཁི་ལན་ཏིའི་སྐོར་གྱི་གནས་ཚུལ་ཡང་མ་ཐོས། ཐེངས་རེ་གཉིས་ཙམ་ལ་ཨེ་ཐ་ནི་ཕ་ཕི་ཐི་
རུ་འོངས་ཏེ་རི་མོའི་མཁོ་ཆས་ཉོས་པ་ངས་ཐོས་མོད། ཡིན་ནའང་ངས་མོ་མཐོང་མ་བྱུང་།
ཧ་ལམ་ལོ་གཉིས་ལྷག་འགོར་རྗེས། ང་ད་གཟོད་ཐ་ལ་ཝོར་ཐེངས་གཅིག་སོང་། སྔར་བཞིན་
བུད་མེད་ཚོ་དཔོན་དེའི་ནད་ལ་བལྟ་རུ་སོང་བ་ཡིན། ངས་ས་གནས་དེའི་ཡུལ་མི་ལ་སི་
ཐི་ལེ་ཁི་ལན་ཏིའི་གནས་ཚུལ་འདྲ་ཐོས་ཡོད་མེད་དྲིས། སྐབས་དེར། སི་ཐི་ལེ་ཁི་ལན་ཏི་
ལ་མཛེ་ནད་བྱུང་ཡོད་པའི་སྐད་ཆ་གང་སར་ཁྱབ་འདུག ཐོག་མར་ཐ་ནེ་ཟེར་བའི་བྱིས་
པ་དེ་ཁོ་ཚོ་དང་ཁ་གྱེས། མ་འགྱངས་པར། བགྲེས་མོ་དེས་རང་གི་ཚ་མོ་ཁྲིད་དེ་གྱེས་སོང་།
མཐར་སི་ཐི་ལེ་ཁི་ལན་ཏི་དང་། ཨེ་ཐ། ཁོ་དང་མོ་གཉིས་ཀྱི་བྱིས་པ་བཅས་ལུས་འདུག ཁོ་
ཚོའི་བེ་ཏའི་ར་བར་མི་སུ་ཡང་མི་འགྲོ།
ཡུལ་མི་ཚོ་ནད་འདིའི་རིགས་ལ་ཧ་ཅང་སྐྲག འདི་
ཁྱོད་ཀྱིས་ཀྱང་ཤེས་སྲིད། འདས་ཟིན་པའི་ལོ་ཟླའི་ནང་། མཛེ་ནད་བྱུང་བའི་མི་ཡོད་ན་
ཚང་མས་གཅེར་རྡུང་བྱས་ཏེ་གསོན་པོར་གསོད་ངེས་རེད། ཡིན་ནའང་། སྐབས་རེར་སྡེ་
བའི་ནང་གི་བྱིས་པ་རི་མགོར་རྩེ་རུ་སོང་ཚེ། སྟེས་དབང་གིས་ཁ་སྤུ་དམར་པོ་བཞག་པའི་
མི་རྒྱུད་དཀར་པོ་དེ་ཉེ་འགྲམ་དུ་འཁྱམ་བཞིན་པ་མཐོང་སྲིད། བྱིས་པ་ཚོས་ཁོ་མཐོང་མ་
ཐག་སྐྲག་སྟེ་སྲོག་དང་བསྡོས་ཏེ་འབྲོ། སྐབས་རེར་ཨེ་ཐ་ནམ་ཕྱེད་ཀྱི་དུས་སུ་སྡེ་བའི་ནང་
དུ་འོངས་ཤིང་། སྣ་འཛོམས་ཚོང་ཁང་གི་ཚོང་བདག་གཉིད་ལས་བསླངས་ཏེ་མོར་མཁོ་
བའི་དངོས་པོ་འགའ་ཉོ་བ་ཡིན། སྡེ་བའི་ནང་གི་སྐྱེ་བོ་དག་མོར་ཇི་ལྟར་འཇིགས་སྐྲག་དང་
སུན་སྣང་སྐྱེ་བཞིན་ཡོད་པ་མོས་ཀྱང་ཤེས་ཡོད། སི་ཐི་ལེ་ཁི་ལན་ཏི་ཇི་བཞིན་མོ་ལའང་ལྟ་
སྟངས་དེ་བཟུང་ཡོད་པས། མོ་ནམ་རྒྱུན་ཁོ་ཚོ་དང་གཡོལ་ཏེ་འགྲོ་བ་ཡིན། ཡང་ཐེངས་ཤིག་
ལ། བུད་མེད་འགའ་རེས་སྙིང་སྟོབས་བསྐྱེད་དེ། ཁོ་ཚོ་འདུག་སའི་བེ་ཏ་ར་བའི་ཉེ་སར་
འོངས། ཐེངས་དེར་བར་ཐག་ཧ་ཅང་ཉེ། ཨེ་ཐས་ཆུ་ཕྲན་ནང་དུ་ལྭ་བ་འཁྲུད་བཞིན་ཡོད་
པ་མཐོང་བས། ཁོ་ཚོས་མོ་ལ་རྡོས་བརྒྱབ། ཐེངས་འདིའི་དོན་དག་བྱུང་བས་ན། སྡེ་བའི་སྣ་
འཛོམས་ཚོང་ཁང་གི་ཚོང་བདག་གིས་ཨེ་ཐ་ལ་བརྡ་སྦྱོར་ཞིག་བརྒྱུད་བསྒྲགས་བྱས། རྗེས་
སུ་གལ་སྲིད་མོས་ཡང་བསྐྱར་ཆུ་ཕྲན་དེ་བེད་སྤྱོད་བྱེད་ན། ཚང་མས་མོའི་ཁང་པ་མེར་
བསྲེག་རྒྱུ་ཟེར།”
“ཁྱི་སྐྱག་དེ་ཚོ།” བདག་གིས་སྡིགས་མོ་བྱས།
“དེ་ལྟར་མ་བཤད། ངའི་སྙིང་ཉེ་བའི་སྐུ་ཞབས་ལགས། ཚང་མ་གཅིག་འདྲ་ཡིན།
དངངས་སྐྲག་གིས་མི་ཚང་མ་གདུག་རྩུབ་ཅན་དུ་བསྒྱུར་སྲིད………’ང་རང་སི་ཐི་ལེ་ཁི་ལན་
ཏི་ལ་བལྟ་རུ་འགྲོ་བར་སེམས་ཐག་བཅད། ངས་བུད་མེད་ཚོ་དཔོན་གྱི་ནད་ལ་བལྟས་རྗེས།
གསར་བུ་ཞིག་བཙལ་ཏེ་ང་ལ་ལམ་སྟོན་བྱས་ན་སྙམ་མོད། ཡིན་ནའང་། ང་དང་འགྲོགས་
ཏེ་འགྲོ་ཐུབ་མཁན་གཅིག་ཀྱང་མེད། མཇུག་མཐར་སྔར་བཞིན་ང་གཅིག་པུ་སོང་།”
སྨན་པ་ཁུར་ཐེ་ལ་སི་ནི་བེ་ཏའི་ར་བ་དེར་སླེབས་མ་ཐག སེམས་པ་མི་བདེ་བའི་ཚོར་
བ་ཞིག་བྱུང་། གང་ལྟར་ལམ་དུ་བགྲོད་པས་ལུས་ལ་ཚ་བ་རྒྱས་ཡོད་ནའང་། རང་དབང་
མེད་པར་གྲང་འདར་ཞིག་བརྒྱབ་བྱུང་། མཁའ་དབུགས་ཁྲོད་དུ་ཕལ་ཆེར་ཁོ་དགྲ་རུ་འཛིན་
པའི་དངོས་པོ་ཞིག་ཡོད་ངེས་པས་ཁོའི་གོམ་སྟབས་སྔུན་དུ་བསྐྱོད་པའི་རེ་ཐག་གཅོད་པ་སྟེ།
མི་མངོན་པའི་སྟོབས་ཤུགས་ཤིག་གིས་ཁོའི་བགྲོད་པ་འགོག་བཞིན་ཡོད་ལ། མཐོང་རྒྱུ་མེད་
པའི་ལག་པ་མང་པོ་ཞིག་གིས་ཁོ་རང་ཕྱིར་འཐེན་གྱིན་འདུག སུ་ཡང་ཡང་བསྐྱར་འདི་རུ་
བེ་ཏ་འཐོག་ཏུ་འོང་མ་མྱོང་བས། བེ་ཏའི་འབྲས་བུ་ཐམས་ཅད་ས་ལ་བྲུལ་ཏེ་རུལ་འདུག་པ་
དང་། ག་ས་གང་དུ་སྐྱ་ཐེར་གོག་ཧྲུལ་གྱི་རྣམ་པས་ཁེངས་འདུག ནགས་སྡོང་དམའ་མོ་དག་
གིས་ཕྱོགས་བཞི་མཚམས་བརྒྱད་ནས་འདེབས་འཛུགས་ར་བ་འདིར་བཙན་འཛུལ་བྱེད་
བཞིན་ཡོད། ཕར་བལྟས་ན། སྐྱེ་བོ་ཚོགས་ཀྱི་རྔུལ་ཁྲག་ལས་གསར་སྤེལ་བྱས་པའི་ས་ཆ་
འདི་མི་འགྱངས་པར་གདོད་མའི་ནགས་ཚལ་གྱིས་བསྐྱར་འཕྲོག་བྱེད་སྲིད་ངེས་རེད། སྨན་
པ་ཁུར་ཐེ་ལ་སི་ལ་འདི་ནི་ཧ་ལམ་སྡུག་བསྔལ་ཆེ་བའི་འདུས་སྡོད་ཁུལ་ཞིག་ཡིན་པའི་
ཚོར་བ་སྐྱེས་བྱུང་། ཁོ་ཁང་པ་དེ་དང་ཇི་ལྟར་ཇེ་ཉེར་ཕྱིན་ན། དེ་ལྟར་ལྷིང་འཇགས་ཡིན་
པས་སེམས་པ་བདེ་རུ་འབབ་མི་ཐུབ་པའི་ཚོར་བ་དྲག་པོ་ཞིག་སྐྱེས་འོངས། དང་ཐོག་ཁོའི་
སེམས་སུ་ཁང་པའི་ནང་དུ་མི་མི་འདུག་སྙམ་བྱུང་། ཡིན་ནའང་ཁོས་ཨེ་ཐ་མཐོང་བྱུང་།མོ་
མེ་ཚང་ཡིན་པའི་སྤྱིལ་ཁང་ཞིག་ཏུ་ཙོག་པུར་བསྡད་དེ་ཟ་མ་གཡོས་སྦྱོར་བྱེད་བཞིན་ཡོད།
གམ་དུ་བྱིས་པ་ཆུང་ཆུང་ཞིག་ཀྱང་ཡོད། བྱིས་པ་དེས་ཁ་ཅི་ཡང་མི་གྲག་པར་ས་འདམ་དུ་
རྩེད་མོ་བྱེད། ཨེ་ཐས་སྨན་པ་མཐོང་དུས། གདོང་ལ་འཛུམ་མདངས་ཅི་ཡང་མ་ཕྱུངས།
“ང་སི་ཐི་ལེ་ཁི་ལན་ཏི་ལ་བལྟ་རུ་ཡོང་བ་ཡིན།” ཁོས་བཤད།
“ང་སོང་སྟེ་ཁོ་ལ་བཤད།”
ཨེ་ཐ་ཁང་པའི་ཕྱོགས་སུ་སོང་། སྐས་སྒམ་རིམ་པ་འགའ་བརྒལ་ཞིང་། ཉི་ཁྱམས་
བརྒྱུད། དེ་ནས་ཁང་པའི་ནང་དུ་འཛུལ། སྨན་པ་ཁུར་ཐེ་ལ་སི་མོའི་རྗེས་འབྲངས། ཡིན་
ནའང་། སྒོ་ཁར་སླེབས་དུས་མོས་ཕྱི་ནས་ངང་སྒུག་བྱེད་པའི་ལག་བརྡ་བྱས། ཨེ་ཐས་སྒོ་ཕྱེ་
མ་ཐག ཁོའི་སྣ་ལམ་དུ་དམར་དྲི་ཞིག་འཐུལ་བྱུང་། མཛེ་ནད་ཕོག་པའི་ནད་པ་ལས་འདི་
ལྟའི་ཞེན་པ་ལོག་པའི་དྲི་མ་ཞིག་རྒྱུན་དུ་ཡོད། ཁོས་ཨེ་ཐས་ཅི་ཞིག་བཤད་པ་ཐོས་བྱུང་།
དེའི་རྗེས་ཁོས་སི་ཐི་ལེ་ཁི་ལན་ཏིའི་སྐད་ཐོས་བྱུང་། ཡིན་ནའང་། དེ་ནི་སི་ཐི་ལེ་ཁི་ལན་
ཏིའི་སྐད་ཡིན་པ་ཁོས་ཅུང་ཙམ་ཡང་ཤེས་མི་ཐུབ། སྐད་ཧ་ཅང་འགག་ཅིང་གསལ་བོའང་
མིན། སྨན་པ་ཁུར་ཐེ་ལ་སིས་སྨིན་མ་བསྡུས་ཙམ་བྱས། ཁོས་ཚོད་དཔག་བྱས་ན་ནད་དུག་
ནད་པའི་གྲེ་བར་ཁྱབ་འདུག ཅུང་ཙམ་འགོར་རྗེས། ཨེ་ཐ་ཁང་པ་ལས་ཕྱིར་ཐོན།
“ཁོ་ཁྱོད་དང་ཐུག་འཕྲད་བྱེད་འདོད་མེད་པས། ཁྱོད་རང་མྱུར་དུ་ཕྱིར་འགྲོ་
བར་གྱིས།”
སྨན་པ་ཁུར་ཐེ་ལ་སིས་ངེས་པར་ནད་པར་བལྟ་རྒྱུའི་ཨུ་ཚུགས་བྱས། ཡིན་ནའང་།
ཨེ་ཐས་ཁོ་རང་བཀག་སྟེ་ནང་དུ་འགྲོ་རུ་མ་བཅུག སྨན་པ་ཁུར་ཐེ་ལ་སིས་ཕྲག་པ་གཟེང་
གཟེང་ཞིག་བྱས་ཤིང་ཅུང་ཙམ་ལ་བསམ་གཞིགས་བཏང་རྗེས། ཁ་ལོ་ཕྱིར་འཁོར་ཏེ་
སོང་། མོས་ཁོའི་རྗེས་དེད་དེ་སོང་། སྨན་པའི་སེམས་སུ། མོ་ལ་ཡང་ཁོ་སྔ་མོ་ནས་འགྲོ་རུ་
འཇུག་འདོད་ཀྱི་བསམ་ཚུལ་ཞིག་ཡོད་སྙམ།
“ངས་ཁྱོད་ལ་རོགས་བྱེད་དགོས་པའི་དོན་དག་འདྲ་ཡོད་དམ།” ཁོས་དྲིས།
“ཁྱོད་ཀྱིས་ཁོ་ལ་སྣམ་ཚོན་ཞིག་སྐྱོལ་དང་ཆོག” མོས་བཤད་རྒྱུར། “ཁོ་ལ་གཞན་ཅི་ཡང་མི་དགོས།”
“ཁོས་ད་དུང་རི་མོ་འབྲི་ཐུབ་བམ།”
“ཁོས་རྩིག་ལྡེབས་སུ་རི་མོ་འབྲི་བཞིན་པའི་སྒང་རེད།”
ཁྱོད་ཀྱི་འཚོ་བ་དངོས་གནས་སླ་མོ་ཞིག་མ་རེད། སྙིང་རྗེ་བའི་བྱིས་པ་ལགས།”
མོའི་གདོང་ནས་ད་གཟོད་འཛུམ་མདངས་ཤིག་མངོན་ཞིང་། མིག་ལས་བརྩེ་བའི་འོད་
མདངས་ཤིག་འཕྲོས། དེ་ནི་འཇིག་རྟེན་ན་མཐོང་དཀོན་པའི་བརྩེ་དུང་གི་འོད་སྣང་ཞིག་
ཡིན་འདུག མོའི་མིག་མདངས་ཀྱིས་སྨན་པ་ཁུར་ཐེ་ལ་སི་སྐྲག་འདར་ཞིག་རྒྱག་ཏུ་བཅུག་
བྱུང་། ཁོ་ཧ་ཅང་ཡ་མཚན་སྐྱེས་སོང་། ལྷག་པར་དུ་གུས་པ་དང་སྐྲག་སྣང་འདྲེས་མའི་ཚོར་
བ་ཞིག་སྐྱེས་བྱུང་། ཁོས་རང་ཉིད་ཀྱིས་ཅི་ཞིག་བཤད་དགོས་པའང་མི་ཤེས།
“ཁོ་ནི་ངའི་ཁྱོ་ག་ཡིན།” མོས་བཤད།
“ཁྱོད་ཚོའི་བྱིས་པ་གཞན་དེ་གང་ན་ཡོད།” སྨན་པས་འདྲི་རྒྱུར། “ང་རང་ཐེངས་
སྔོན་མར་འོངས་དུས། ཁྱོད་ཚོར་བྱིས་པ་གཉིས་ཡོད་པ་ངའི་ཡིད་ན་ཡོད།”
“གཉིས་ཡོད། དེ་ཤི་སོང་། ང་ཚོས་ཁོའི་བེམ་པོ་ཨ་མྲ་སྡོང་བོའི་རྩ་རུ་དུར་སྦས་
བྱས་ཡོད།”
ཨེ་ཐ་སྨན་པ་དང་མཉམ་དུ་ལམ་ཐག་ཐུང་ངུ་ཞིག་ལ་སོང་རྗེས། སྨན་པར་མོ་ཕྱིར་
འགྲོ་དགོས་པ་བཤད། སྨན་པ་ཁུར་ཐེ་ལ་སིས་ཚོད་དཔག་བྱས་ན། མོ་དེ་ལས་རིང་སར་འགྲོ་
མི་རུང་། རྒྱུ་མཚན་ནི་སྡེ་མིས་མཐོང་དོགས་ཏེ་འགྲོ་རྒྱུར་སྐྲག་པ་རེད། ཁོས་ཡང་བསྐྱར་
མོར་གལ་སྲིད་མོར་དགོས་མཁོ་རེ་ཡོད་ན། སྐད་ཅིག་བཏང་བས་ཆོག ཁོ་སླེབས་ཁོ་ཐག་
ཡིན་ཞེས་བཤད།

ང་དྲུག་པ།

ཡང་ལོ་གཉིས་འདས་སོང་། ལོ་གསུམ་འདས་པ་ཡིན་ཡང་སྲིད། གང་ཡིན་ཞེ་ན། ཐཱ་
ཞེ་ཐེ་རུ་དུས་ཀྱི་གོམ་འགྲོས་གོ་མེད་ཚོར་མེད་དུ་བཞུད་ཀྱིན་ཡོད་པས་ཡང་སྙིང་དུས་ཡུན་
ག་ཚོད་ཕྱིན་པར་རྩིས་རྒྱག་མཁན་མེད། ཡིན་ནའང་མཇུག་མཐར་མི་ཞིག་འོངས་ཏེ་སི་
ཐི་ལེ་ཁི་ལན་ཏི་འཆི་ལ་ཉེ་ཞེས་སྨན་པ་ཁུར་ཐེ་ལ་སི་ལ་བརྡ་བཏང་བྱུང་། ཨེ་ཐས་ཕ་ཕི་
ཐི་རུ་འཕྲིན་ཡིག་སྐྱེལ་བའི་ཤིང་རྟ་ཞིག་ལམ་དུ་བཀག་པ་དང་། ཤིང་རྟའི་ཁ་ལོ་པར་གང་
མགྱོགས་ཀྱིས་སྨན་པ་ཡོད་སར་འགྲོ་རོགས་ཞེས་ཞུ་བ་ཕུལ་མོད། དེར་སླེབས་དུས་སྨན་པ་
ཏག་ཏག་ཁྱིམ་དུ་མེད་པ་དང་ཁེལ་བས། ཁོས་ས་སྲོས་ཀྱི་དུས་སུ་གཞི་ནས་གནས་ཚུལ་ཅི་
ཞིག་བྱུང་བ་ཐོས། དུས་ཧ་ཅང་འཕྱི་པོ་ཆགས་ཚར་བས་ཁོ་ཉིན་དེར་ལམ་ལ་ཆས་མ་ཐུབ་
པར་ཕྱི་ཉིན་ཞོགས་པར་ད་གཟོད་ལམ་ལ་ཆས། ཁོ་སྔོན་ལ་ཐ་ལ་ཝོ་རུ་སླེབས་པ་དང་དེ་
གར་ཤིང་རྟ་ལས་བབས་ཏེ་རྐང་ཐང་དུ་ཕྱིན། དེ་ནི་ཁོ་སྤྱི་ལེ་བདུན་གྱི་ལམ་ཐག་བརྒྱུད་དེ་
ཨེ་ཐའི་ཁྱིམ་ལ་འགྲོ་ཐེངས་མཐའ་མ་རེད། ལམ་ཕྲན་དེ་ཕལ་ཆེར་རྩྭ་ཡན་གྱིས་ཁེབས་ཡོད་
པར་བལྟས་ན་ལོ་དུ་མའི་རིང་མིའི་རྐང་རྗེས་ཕབ་མྱོང་མེད་ཚོད་རེད། ལམ་ཤིན་ཏུ་བགྲོད་
མི་བདེ་སྟེ། སྐབས་རེར་ཁོ་གྲམ་གཞུང་ཞིག་བརྒལ་ཏེ་བསྐྱོད་དགོས་པ་དང་། སྐབས་རེར་
ཁོས་ཚེར་མས་ཁེངས་པའི་ཤིང་ཕྲན་སྟུག་པོ་གཡས་འདེད་གཡོན་འདེད་བྱས་ཏེ་བསྐྱོད་
དགོས། མགོ་ཐོག་ནས་མར་དཔྱངས་པའི་སྡོང་བོའི་ཡལ་གའི་སྟེང་གི་སྦྲང་རྒོད་ཀྱི་ཚང་ལ་
གཡོལ་ཆེད། ཁོ་ཐེངས་དུ་མར་བྲག་རྡོའི་ཐོག་གོག་བགྲོད་མི་བྱེད་ཐབས་མེད་བྱུང་། ནགས་
ཚལ་སྟུག་པོ་དེ་ལྷིང་འཇགས་ཀྱིས་ཡོངས་སུ་ཟིན་ཡོད།
མཐར་ཁོ་ཚོན་རྩི་བྱུགས་མེད་པའི་ཤིང་ཁང་དེའི་མདུན་དུ་སླེབས་ཤིང་། ཁོས་
དབུགས་རིང་ཞིག་ཕྱིར་ཕྱུངས། ཁང་པ་དེ་ད་ལྟ་རྙིང་གོག་ཏུ་གྱུར་ཏེ་ཚུགས་ཀ་ཡོངས་
སུ་འགྱུར་འདུག་ཅིང་། གང་སར་བཙོག་ཅིང་རྫོབ་པས་བལྟར་མི་བཟོད་པ་ཞིག་ཏུ་གྱུར་
འདུག ཁོ་ལ་བསུ་བ་བྱེད་མཁན་ནི་སྔར་བཞིན་བཟོད་གླགས་མེད་པའི་ལྷིང་འཇགས་
ལས་གང་ཡང་མེད། ཁོ་ཉི་ཁྱམས་ཐོག་བསྐྱོད་དུས་བྱིས་པ་ཞིག་གིས་ཉི་འོད་འོག་རྩེད་
མོར་རོལ་བཞིན་འདུག བྱིས་པ་དེས་ཁོ་མཐོང་མ་ཐག་བྱ་འཕུར་བ་ལྟར་བྲོས། བྱིས་པ་
དེའི་མིག་ལམ་དུ་མི་ཆ་མེད་མཐའ་དག་དགྲ་བོར་སྣང་ཡོད། སྨན་པ་ཁུར་ཐེ་ལ་སིས་བྱིས་
པ་དེ་ལྗོན་ཤིང་ཞིག་གི་ཕག་ཏུ་སྐུང་སྟེ་ཁོར་ལྐོག་ལྟ་བྱེད་བཞིན་པ་ཚོར། ཁང་པའི་སྒོ་
ཡོངས་སུ་ཕྱེ་འདུག ཁོས་འབོད་སྐད་བཏང་ཡང་ཨ་ལན་སྟེར་མཁན་མ་བྱུང་བས་ནང་དུ་
འཛུལ། ཁོས་སྒོ་གཞན་ཞིག་གི་སྒོ་གླེགས་རྡུང་ཙམ་བྱས་ཀྱང་དེར་ཡང་ཨ་ལན་མ་བྱུང་།
ཁོས་སྒོ་གཅུ་གཅུ་ཙམ་བྱས་ཏེ་ནང་དུ་འཛུལ་བ་ན། དྲི་ངན་ཞིག་སྣ་ལམ་ལ་ཁྱབ་འོངས་ཏེ་
ཅུང་ཙམ་མིན་ན་ཁོ་སྐྱུག་དགོས་པར་ཐུག་སོང་། ཁོས་ལག་ཕྱིས་ཀྱིས་སྣ་ཁུང་བསུམ་སྟེ་ཨུ་
ཚུགས་ཀྱིས་ནང་དུ་ཕྱིན། ཁང་པའི་ནང་དུ་གསལ་ཆ་ཧ་ཅང་ཞན་པས། ཕྱིའི་ཉི་འོད་ལམ་
ལམ་ཁྲོད་ནས་ནང་དུ་འཛུལ་མ་ཐག་པར་ཁོས་སྐབས་ཤིག་རིང་ཅི་ཡང་མི་མཐོང་བར་གྱུར།
ཁོའི་མིག་ཟུང་ཁང་པའི་ནང་གི་མུན་པར་ཅུང་ཟད་གོམས་པར་གྱུར་སྐབས། ཁོ་འཇིགས་
སྣང་ཆེན་པོས་ཧད་པར་བྱས་སོང་། ཁོས་རང་ཉིད་གནས་གང་ཞིག་ཏུ་སླེབས་པའང་མི་ཤེས་
པར་གྱུར་ཞིང་། གློ་བུར་དུ་འཇིག་རྟེན་ཡ་མཚན་ཞིག་ཏུ་སླེབས་པ་ལྟ་བུའི་ཉམས་སྣང་བྱུང་།
མག་མོག་རབ་རིབ་ཀྱི་ཁྲོད་དུ་རང་ཉིད་གདོད་མའི་ནགས་ཚལ་ཆེན་པོ་ཞིག་གི་ཁྲོད་དུ་
གནས་ཤིང་། ཤིང་སྡོང་ཆེན་པོའི་འོག་ཏུ་མི་གཅེར་བུ་འགའ་དལ་བུར་འགྲོ་འོང་བྱེད་པའི་
སྣང་བ་ཤར། ཅུང་ཙམ་འགོར་རྗེས། ཁོས་མཐོང་བ་ནི་ཕྱོགས་བཞིའི་རྩིག་ངོས་ཀྱི་ལྡེབས་
རིས་ཆེན་པོ་ཡིན་པ་གཞི་ནས་རྟོགས།
“དཀོན་མཆོག་མཁྱེན། ང་རང་ཉི་མའི་ཚ་གདུག་གིས་མགོ་འཐོམ་པར་གྱུར་པ་ཡིན་
ནམ།” ཁོས་དེ་ལྟར་ཤུབ་བུར་སྨྲས།
ཁོས་མི་ཞིག་གི་གཟུགས་བརྙན་གཡོ་འགུལ་ཙམ་བྱས་པ་ཚོར་ཞིང་། ཨེ་ཐ་པང་
གཅལ་ཐོག་ཉལ་ཏེ་ངུ་ཤུམ་རྒྱག་བཞིན་པ་མཐོང་བྱུང་།
“ཨེ་ཐ་ལགས།” ཁོས་བོས། “ཨེ་ཐ་ལགས།”
མོས་ཁོ་ལ་ཁ་ཡ་བྱས་མ་སོང་། ཁང་པའི་ནང་གི་དྲི་ངན་ཁ་པོ་དེས་ཁོ་ཡང་བསྐྱར་
འགྱེལ་ལ་ཁད་ཅིག་བྱས་པས་ཁོས་སྣེ་གྲུ་བཞིའི་དབྱིབས་ཅན་གྱི་ཞུའེ་ཅ་ཞིག་ལ་མེ་བསྒོས།
ད་ལྟ་ཁོའི་མིག་ཟུང་ཁང་པའི་ནང་གི་འོད་སྣང་མག་མོག་དེར་ཡོངས་སུ་གོམས་པར་གྱུར།
ཁོས་རྩིག་ངོས་ཀྱི་ལྡེབས་རིས་ལ་ཅེ་རེར་ལྟ་བཞིན་སེམས་སུ་འགོག་ཐབས་བྲལ་བའི་ཚོར་
བ་ཞིག་ལང་ལོང་དུ་གཡོས་བྱུང་། ཁོ་རི་མོའི་སྐོར་ལ་ཆ་རྒྱུས་ཆེན་པོ་ཡོད་མཁན་ཞིག་མིན་
ཡང་། རྩིག་ལྡེབས་ཀྱི་རི་མོ་དེ་དག་གིས་ཁོའི་སེམས་འགུལ་བར་བྱས་སོང་། ཕྱོགས་བཞིའི་
རྩིག་ལྡེབས་དང་པང་གཅལ་ནས་གནམ་གཅལ་བར་དུ་ཁྱད་མཚར་བའི་རི་མོ་ཆེན་པོ་
ཞིབ་ཚགས་ཅན་ཞིག་བྲིས་ཡོད། རི་མོ་དེ་ངོ་མཚར་རྨད་དུ་བྱུང་ཞིང་གསང་བ་ལྐོག་གྱུར་
གྱི་ཉམས་དང་ལྡན་པས། སྨན་པ་ཁུར་ཐེ་ལ་སི་ཡི་དབུགས་ཀྱི་འབྱིན་རྔུབ་ཀྱང་མཚམས་
འཇོག་ལ་ཁད་ཙམ་བྱས། སྐབས་དེར་ཁོ་ལ་གོ་བ་ལོན་དཀའ་ལ་གང་ཡིན་འདི་ཡིན་དཔྱད་
མི་ཤེས་པའི་ཚོར་བ་ཞིག་སྐྱེས། གལ་སྲིད་འདི་བཞིན་ཞིབ་སྡུར་བྱ་རུང་བ་ཡིན་ན། སྐྱེ་བོ་
ཞིག་གིས་གནམ་སའི་གོ་ཐོག་མར་ཕྱེ་མ་ཐག་པ་མཐོང་བ་ན་ད་གཟོད་འདི་ལྟའི་སྤྲོ་སྣང་
དང་གུས་བརྩི་གཉིས་ཀ་ལྡན་པའི་ཚོར་བ་ཞིག་རྒྱུད་ལ་འབྱུང་ཐུབ་ཀྱང་སྲིད། རི་མོ་དེར་
ཧ་ལས་པར་བྱེད་པའི་སྟོབས་ཤུགས་ཤིག་འཛོམས་ཡོད་ཅིང་། དེར་འདོད་སྲེད་ཀྱི་ཆ་དང་
ལྡན་ལ། ཚད་མེད་པའི་སྤྲོ་སེམས་ཀྱང་རྣམ་པར་རྒྱས་ཡོད། ད་དུང་མི་ལ་འཇིགས་སྣང་གང་
ཞིག་སྐྱེད་པར་བྱེད་པའི་ཆ་ཤས་ཤིག་ཀྱང་འདུས་ཡོད་པས། དེར་བལྟས་ཚེ་མི་ལ་འཇིགས་
དངངས་ཆེན་པོ་དང་བཅས་དོན་སྙིང་ལྐོག་མར་འབྱིན་པར་བྱེད། རི་མོ་ཆེན་པོ་འབྲི་མཁན་
དེ་ཉིད་རང་བྱུང་ཁམས་ཆེན་པོའི་གསང་བའི་ཟབ་སར་ཞུགས་ཟིན་པ་དང་། མཛེས་སྡུག་
ལྡན་ལ་འཇིགས་སུ་རུང་བའི་གསང་བའི་རིགས་ཤིག་འཚོལ་རྟོག་བྱེད་ཐུབ་ཡོད་པ་རེད།
མི་དེས་སྐྱེ་བོ་ཕལ་པས་རྟོགས་མི་འོས་པའི་བྱ་དངོས་རྟོགས་ཡོད། ཁོས་བྲིས་པ་ནི་མིའི་
འཇིག་རྟེན་ལ་མི་གཏོགས་པ་ཞིག་སྟེ། གདོད་མ་དང་མིར་དངངས་སྐྲག་སྐྱེད་པའི་དངོས་པོ་
རིགས་ཤིག་རེད། དེ་དང་འབྲེལ་ཏེ་སྨན་པ་ཁུར་ཐེ་ལ་སིའི་སེམས་སུ་ཁྱད་དུ་འཕགས་པའི་
མཛེས་སྡུག་དང་ངན་བཙོག་ཉིས་འདུའི་རྫུ་འཕྲུལ་ནག་པོ་ཞེས་པ་དེ་མག་མོག་ཏུ་འཆར་
དུ་བཅུག་བྱུང་།
“དཀོན་མཆོག་མཁྱེན། ཁོ་ནི་སྐྱེས་ཐོབ་ཀྱི་ཤེས་རབ་ཅན་ཞིག་རེད།”
ཁོའི་ངག་ནས་དེ་ལྟར་ཤོར། ཚིག་དེ་ངག་ནས་ཤོར་རྗེས་རང་ཉིད་ཀྱིས་དེ་མ་ཐག་
དཔྱད་བརྗོད་ཀྱི་ཚིག་ཅིག་སྨྲས་པ་གཞི་ནས་ཚོར།
དེའི་རྗེས་ཁོའི་མིག་མདའ་རྩིག་ཟུར་གྱི་རྩྭ་གདན་ཞིག་གི་ཐོག་ལ་བབས། ཁོ་རང་
དེའི་ཕྱོགས་སུ་ཆས་པ་ན། ཡན་ལག་ཉམས་ཤིང་མིག་གིས་ཐད་ཀར་བལྟར་མི་བཟོད་པའི་
དངོས་པོ་འཇིགས་སུ་རུང་བ་ཞིག་མཐོང་ལམ་དུ་མངོན། དེ་ནི་སི་ཐི་ལེ་ཁི་ལན་ཏི་རེད། ཁོ་
ཚེ་ལས་འདས་འདུག སྨན་པ་ཁུར་ཐེ་ལ་སིས་སེམས་ཤུགས་གང་ཡོད་བསྐྱེད་ཅིང་མགོ་བོ་
བསྒུར་ཏེ་འཇིགས་རུང་གི་བེམ་པོ་དེར་ལྟ་ཙམ་བྱས། ཁོ་གློ་བུར་དུ་འཇིགས་སྐྲག་ཆེན་པོ་
སྐྱེས་ཏེ་ཡར་ལངས་པ་དང་། ཁོག་པའི་སྙིང་ཡང་ཅུང་ཙམ་མིན་ན་མིད་པའི་བར་དུ་ཡར་
འཕགས་བྱུང་། གང་ཡིན་ཞེ་ན། ཁོས་རྒྱབ་ཏུ་དངོས་པོ་གང་ཞིག་ཡོད་པ་ཚོར་བྱུང་། ཁ་ལོ་
ཕྱིར་འཁོར་ཏེ་ལྟ་དུས་ཡིན་རྒྱུ་ནི་ཨེ་ཐ་རེད་འདུག ཅི་ཡིན་འདི་ཡིན་མ་ཤེས་གོང་ཨེ་ཐ་
ཡར་འགྲེངས་པ་དང་། ཁོའི་གམ་དུ་འོངས་ཏེ་ཁོ་གཉིས་ཀྱིས་མཉམ་དུ་ས་ཐོག་གི་བེམ་པོ་
དེ་ལ་བལྟས།
“གནམ་རྒན་མ། ངའི་དབང་རྩར་སྐྱོན་བྱུང་བ་ངེས་ཅན་རེད།” ཁོ་ན་རེ། “ཁྱོད་
ཀྱིས་ང་རང་རྦད་དེ་སྐྲག་ཏུ་བཅུག་བྱུང་།”
དེ་སྔ་གསོན་ཤུགས་ཀྱིས་བརྟས་པའི་མི་དེ་ད་ཆ་དབུགས་ཀྱི་རྒྱུ་བའང་ཡོངས་སུ་ཆད་
ཟིན། ཁུར་ཐེ་ལ་སིས་ཡང་བསྐྱར་ལྟ་ཙམ་བྱས་རྗེས་སེམས་ཁམས་ལྗིད་ཏིག་ཏིག་གི་ངང་
ནས་ཁ་ལོ་ཕྱིར་འཁོར་ཏེ་སོང་།
“ཁོའི་མིག་གཉིས་ལོང་འདུག "
“རེད་དེ། ཁོའི་མིག་གཉིས་ལོང་སྟེ་ལོ་གཅིག་འགྱངས་ལ་ཉེ།"

ང་བདུན་པ།

སྐབས་དེར། ཁུར་ཐེ་ལ་སིའི་ལྕམ་མོ་གྲོགས་པོར་བལྟ་རུ་ཕྱིན་ཏེ་ཕྱིར་སླེབས་པས་
ངེད་གཉིས་ཀྱི་ཁ་བརྡ་གནས་སྐབས་སུ་བཤད་མཚམས་འཇོག་དགོས་བྱུང་། ཁུར་ཐེ་ལ་
སིའི་ལྕམ་མོ་ནི་གཡོར་མོ་ཆེས་ཆེར་སྦོས་པའི་གྲུ་ཆུང་ཞིག་དང་མཚུངས་ཤིང་དཔའ་ངར་
དང་བཅས་ཏེ་ནང་དུ་སླེབས། མོ་ནི་གཟུགས་སྟོབས་ཆེ་ཞིང་ལུས་པོ་ཤིན་ཏུ་ཚོ་བའི་བུད་
མེད་ཅིག་ཡིན། བྲང་ཁ་ཆེས་ཆེར་རྒྱས་ཡོད་ཀྱང་གྱོན་པས་དམ་དུ་བསྡམས་འདུག མོའི་
སྣའི་གཟེངས་མཐོ་ཞིང་སྣ་རྩེ་ནང་དུ་གུག་ཡོད་ཅིང་ཚོ་དྲགས་པས་མ་ནེ་སུམ་བརྩེགས་
ཤིག་ཡོད་པ་དང་འདྲ་ལ་གཟུགས་གཞི་དྲང་མོ་མདའ་དང་འདྲ། ཚ་བའི་ཁུལ་གྱི་གནམ་
གཤིས་ཀྱིས་སྤྱིར་བཏང་སྐྱེ་བོ་རྣམས་ཀྱི་ལུས་སེམས་ཉོབ་པོར་བྱེད་ནའང་། མོར་སྣང་
དོགས་ཅུང་ཙམ་ཡང་མི་འདུག ཁུར་ཐེ་ལ་སིའི་ལྕམ་མོ་ནི་དེ་ལས་ལྡོག་སྟེ་གྲུང་ཤ་དོད་
པར་མ་ཟད་བྱ་བ་ཀུན་ལ་བྱང་ཆ་ལྡན་པ་དང་། ལུས་ཟོར་ཡང་ཞིང་བློ་ཐག་ཆོད་པོ་ཞིག་
འདུག སྐྱེ་བོ་རྣམས་ཐང་ཆད་ཅིང་གཉིད་ཁུག་པའི་ཚ་ཁུལ་འདི་རུ། མོ་ལ་འདི་ལྟར་ངར་
ཤུགས་ཤིག་ཡོད་པ་སུ་ཞིག་གིས་ཀྱང་བློ་ངོར་ཤོང་དཀའ། གཞན་ཡང་། མོ་ནི་སྨྲ་བརྗོད་ལ་
ཧ་ཅང་མཁས་པ་ཞིག་ཀྱང་འདུག་སྟེ། མོ་ཁང་པའི་ནང་སླེབས་མ་ཐག་བཤད་དགོས་མིན་
སྣ་ཚོགས་ཤིག་མཚམས་མི་ཆད་པར་བཤད་བྱུང་། ང་ཚོས་གཏམ་གླེང་ཞིབ་རྒྱས་བྱེད་པ་དེ་
ཁུར་ཐེ་ལ་སིའི་ལྕམ་མོ་ནང་དུ་སླེབས་པ་དང་བསྟུན་ཏེ་རྒྱང་རིང་ལ་བདེན་པ་མིན་པའི་
རྣམ་པ་ཞིག་ཏུ་བཀོད།
ཅུང་ཟད་ནས་སྨན་པ་ཁུར་ཐེ་ལ་སིས་བདག་ལ་བཤད་རྒྱུར།
“སི་ཐི་ལེ་ཁི་ལན་ཏིས་ང་ལ་བྱིན་པའི་རི་མོ་དེ་ད་དུང་ངའི་དཔེ་ཁང་དུ་བཀལ་ཡོད
ཁྱོད་ཀྱིས་བལྟ་འདོད་དམ།”
“ང་ལ་ཧ་ཅང་བལྟ་འདོད་ཆེ།”
ང་ཚོ་ཡར་ལངས་རྗེས། སྨན་པས་བདག་ཁྲིད་དེ་ཁང་པའི་ཕྱི་རོལ་ཏུ་ཁང་པ་འདི་
ཁྱུད་མོར་བསྐོར་བའི་ཉི་ཁྱམས་སུ་ཕྱིན། ངེད་གཉིས་ཕྱི་རོལ་ཏུ་ཡུད་ཙམ་རིང་འགྲེངས་
ཤིང་། ཁོའི་མེ་ཏོག་ལྡུམ་རའི་ནང་གི་ཚོན་མདངས་རྣམ་པར་བཀྲ་བའི་མེ་ཏོག་རྣམས་ལ་
རོལ་མྱོང་བྱས།
“ངས་སི་ཐི་ལེ་ཁི་ལན་ཏིས་ཁོའི་ཁང་པའི་ཕྱོགས་བཞིའི་རྩིག་ལྡེབས་མཛེས་པར་
བརྒྱན་པའི་རི་མོ་ཁྱད་མཚར་ཅན་དེ་དག་མཐོང་བས། ཡུན་རིང་ཞིག་ལ་ཁོ་བརྗེད་ཐབས་
མི་འདུག” ཁོས་བསམ་གཞིགས་གཏོང་བཞིན་བཤད།
བདག་གི་རྟོག་ངོར་འཆར་བཞིན་ཡོད་པའང་ཏག་ཏག་དོན་དག་འདི་རེད། ཕར་
བལྟས་ཚོད་ཀྱིས་སི་ཐི་ལེ་ཁི་ལན་ཏིས་མཐར་ཁོའི་ནང་སེམས་ཀྱི་འཇིག་རྟེན་ཡོངས་སུ་
ཕྱིར་མངོན་པར་བྱས་ཟིན་པ་འདྲ། ཁོས་ཁེངས་སྐྱུང་གི་ཚུལ་གྱིས་ལས་ཀར་འབད་པ་བྱེད་
ཀྱིན་མཆིས་མོད། འདི་ནི་ཁོའི་མི་ཚེ་ཧྲིལ་བོའི་ཁྲོད་ཀྱི་ཆེས་མཐའ་མཇུག་གི་གོ་སྐབས་
ཡིན་པ་སེམས་སུ་གསལ་ལེར་ཤར་ཡོད། བདག་གིས་བལྟས་ན་སི་ཐི་ལེ་ཁི་ལན་ཏིས་ཁོས་
ཤེས་རྟོགས་བྱུང་བའི་འཚོ་བ་དང་ཁོས་ཤེས་རབ་ཀྱི་མིག་གིས་མཐོང་བའི་འཇིག་རྟེན་ཡོད་
ཚད་རི་མོའི་ལམ་ནས་མཚོན་པར་བྱས་ཡོད་པ་བསྙོན་དུ་མེད། བདག་གིས་ད་དུང་ཁོས་
རླབས་ཆེ་བའི་རི་མོ་དེ་དག་གསར་རྩོམ་བྱེད་སྐབས་མཐར་ནང་སེམས་ཀྱི་ལྷིང་འཇགས་དེ་
རྙེད་ཡོད་པར་འདོད་དེ། དེ་ལྟ་ན་ནམ་ཡང་ཁོ་དང་འབྲལ་མེད་དུ་གནས་པའི་གདོན་འདྲེ་
དེ་མཐར་རྨེག་མེད་དུ་བཏང་བ་རེད། ཁོའི་སྡུག་བསྔལ་གྱིས་གཟིར་བའི་མི་ཚེ་ཧྲིལ་བོ་ནི་
ལྡེབས་རིས་འདི་དག་བསྐྲུན་པར་ཉེར་བསྡོགས་བྱས་པ་དང་མཚུངས་པས། རི་མོ་ལེགས་
པར་གྲུབ་པ་དང་དུས་མཚུངས་སུ། ཁོ་འཇིག་རྟེན་གྱི་འདུ་འཛི་དང་ཡོངས་སུ་བྲལ་ཞིང་
མནར་གཅོད་མྱོང་བཞིན་པའི་རྣམ་ཤེས་དེ་ལའང་དབུགས་དབྱུང་གི་གོ་སྐབས་ཐོབ། ཁོ་ལ་
མཚོན་ན་འཆི་བ་ནི་དེ་མ་ཉིད་དུ་སླེབས་པར་རེ་བ་འཆང་བཞིན་ཡོད་དེ། རྒྱུ་མཚན་ནི་
ཁོས་མི་ཚེ་ལ་འཚོལ་སྙེག་བྱེད་བཞིན་པའི་དམིགས་ཡུལ་དེ་ཡོངས་སུ་གྲུབ་པའི་ཕྱིར་རོ། །
“ཁོའི་རི་མོའི་བརྗོད་བྱ་ཅི་ཞིག་རེད་དམ།” བདག་གིས་དྲིས།
“ངས་གསལ་བོ་ཞིག་འཆད་དཀའ། ཁོའི་རི་མོ་རྣམས་ཁྱད་མཚར་ཅན་དང་ལུགས་
དང་མི་མཐུན་པ་འབའ་ཞིག་རེད། དེ་དག་ནི་འཇིག་རྟེན་འདི་ཐོག་མར་གྲུབ་དུས་ཀྱི་མཐོ་
རིས་དགའ་ཚལ་དང་། མིའི་རིགས་ཀྱི་ཕོ་མོའི་ཐོག་མ་ཡ་ཏིང་དང་ཞ་བ་ལ་སོགས་པའི་
རྣམ་པ་དང་འདྲ་བས་ངས་ཇི་ལྟར་ཤེས། མིའི་གཟུགས་པོའི་མཛེས་པ་སྟེ་ཕོ་མོའི་གཟུགས་
པོ་ལ་བསྔགས་པའི་སྙན་ངག་གམ་རང་བྱུང་ཁམས་ཆེན་མོའི་བསྟོད་གླུ་ཞིག་རེད། རང་
བྱུང་ཁམས་ཆེན་མོ་ནི་བླ་ན་མེད་ཅིང་སྤྲོ་སེམས་དང་བྲལ་བ་ཞིག་དང་མཛེས་སྡུག་ལྡན་
ཞིང་གདུག་རྩུབ་ཆེ་བ་ཞིག་ཡིན་པས། དེས་ཁྱོད་ལ་ནམ་མཁའི་མཐའ་ཚད་མེད་པ་དང་།
དུས་ཀྱི་རྒྱུན་རྟག་ཅིང་བརྟན་པའི་རྣམ་པ་ཞིག་ཡིན་པའི་ངེས་ཤེས་བསྐྱེད་ཅིང་། ཁྱོད་
ལ་འཇིགས་ཤིང་སྐྲག་པའི་སྣང་བ་ཞིག་ཀྱང་སྟེར་སྲིད། ཁོས་ལྗོན་ཤིང་སྣ་ཚོགས་ཤིག་རི་
མོར་བྲིས་ཡོད་དེ། དཔེར་ན། བེ་ཏ་དང་། ཆ་ར། ཁྱུང་ཆེན་ཤིང་། ཆུ་སྲིན་ལི་ལ་སོགས་པ་
ངས་དུས་རྒྱུན་མཐོང་བའི་ལྗོན་པ་མང་པོ་ཞིག་བྲིས་ཡོད་མོད། ལྗོན་པ་དེ་དག་ཁོས་བྲིས་
ཚར་ནས་ངས་ཡང་བསྐྱར་ལྟ་སྐབས་དེ་དག་རྩ་བ་ནས་འགྱུར་འདུག ངའི་སྣང་ངོར་དེ་
དག་ཐམས་ཅད་རྣམ་ཤེས་དང་ལྡན་ཞིང་སོ་སོར་གསང་བ་རེ་ཡོད་པ་དང་འདྲ་ལ། དེ་དག་
གི་རྣམ་ཤེས་དང་གསང་བ་རྣམས་དེ་མ་ཐག་ཏུ་ངས་དམ་དུ་འཛིན་ཐུབ་པ་ལྟར་སྣང་མོད།
མཇུག་མཐར་གང་ལྟར་ཡང་འབྲས་མེད་དུ་གྱུར་འགྲོ། ཚོན་མདོག་དེ་དག་ནི་ང་ལ་གསལ་
ཆ་ཆེ་བའི་ཁ་དོག་འབའ་ཞིག་ཡིན་མོད། ཡིན་ནའང་རེ་འགའ་དེ་ལྟ་བུ་མ་ཡིན་ཏེ། དེ་
དག་རྣམས་ལ་རང་ཉིད་ཀྱི་ཐུན་མོང་མ་ཡིན་པའི་གལ་ཆེན་རང་བཞིན་རེ་ལྡན། གཅེར་བུ་
དམར་རྗེན་བྱས་པའི་ཕོ་མོ་དེ་དག་ནི་འཇིག་རྟེན་མི་ཡུལ་གྱི་རྡུལ་གྱི་ཕུང་བོའམ། ཁོ་ཚོ་ནི་
འདུས་བྱས་ལས་གྲུབ་པའི་རྡུལ་རྫས་ཡིན་ལ། སུམ་རྩེན་གྱི་ལྷ་ཡང་ཡིན། མིའི་ཆེས་གདོད་
མའི་མ་བཅོས་པའི་རང་གཤིས་དེ་ཁྱོད་ཀྱི་མིག་ལམ་དུ་ལྷམ་མེར་མངོན་དུས་ཁྱོད་ལ་རང་
དབང་མེད་པར་དངངས་སྐྲག་ཅིག་སྐྱེ་སྲིད་དེ། དེ་ནི་ཁྱོད་ཀྱིས་མཐོང་བ་ནི་ཁྱོད་རང་ཉིད་
ཡིན་པའི་རྐྱེན་གྱིས་རེད།”
སྨན་པ་ཁུར་ཐེ་ལ་སིས་དཔུང་བ་གཟེང་གཟེང་ཞིག་བྱས་ཏེ་གདོང་ལ་འཛུམ་ཞིག་ཕྱུངས།
“ཁྱོད་ཀྱིས་ང་ལ་འཕྱ་སྨོད་བྱེད་སྲིད། ང་ནི་དངོས་ཕན་རིང་ལུགས་པ་ཞིག་ཡིན།
ང་ནི་གླེན་ཞིང་ཚོ་སྟེ། ཤིག་སི་ཕེར་གྱི་ཟློས་གར་ཁྲོད་ཀྱི་མི་སྣ་ཧྥོ་སི་ཐ་ཧྥུའུ"དང་འདྲ་ས་
ཡོད། དེ་འདྲ་ཞིག་ཨེ་རེད། བརྩེ་དུང་མཚོན་པའི་སྙན་ངག་ལྟ་བུའི་བརྩེ་དུང་དེ་ང་དང་
ཧ་ཅང་མི་འཚམ། ངས་གཞན་ལ་དགོད་ཁ་སློང་སྲིད། ཡིན་ནའང་། ད་ལྟའི་བར་དུ་རི་
མོ་གང་ཞིག་གིས་ཀྱང་ང་ལ་བག་ཆགས་འདི་འདྲའི་ཟབ་མོ་ཞིག་ཡེ་ནས་བཞག་མ་མྱོང་།
དྲང་བོར་བཤད་ན། ངས་རི་མོ་དེར་ལྟ་སྐབས་ཀྱི་སེམས་ཁམས་ནི་རང་ཉིད་རོ་མའི་ཞི་སི་
ཐིན་ཆོས་ཁང་དུ་སླེབས་པ་དང་མཚུངས། གནས་དེ་རུ་ངས་ཀྱང་གནམ་གཅལ་གྱི་སྟེང་དུ་
རི་མོ་འབྲི་མཁན་གྱི་རི་མོ་པ་དེ་ནི་ཧ་ཅང་རླབས་ཆེན་ཞིག་ཏུ་སེམས་བྱུང་བས་དད་གུས་
བླ་ལྷག་ཅིག་སྐྱེས་སོང་། དེ་ནི་དངོས་གནས་གཞན་དང་མི་མཚུངས་པའི་རི་མོ་ཞིག་ཡིན་
ལ་བརྗིད་ཉམས་དང་ལྡན་པས་ཡིད་ཀྱི་བརྟན་པ་ཅིག་ཅར་དུ་འཕྲོག་འགྲོ། འདི་ལྟའི་ལྡེབས་
རིས་རླབས་ཆེན་ཞིག་གི་མདུན་དུ་རང་ཉིད་ནི་ཧ་ཅང་ཉམ་ཆུང་ཞིང་གླེང་རིན་མེད་པ་
ཞིག་ཏུ་སྣང་། ཡིན་ནའང་། སྐྱེ་བོ་རྣམས་ཀྱིས་མའེ་ཁའེ་ལང་ཇི་ལའོ་ནི་ཇི་འདྲའི་རླབས་
ཆེན་ཞིག་ཡིན་པ་བརྗེད་མི་སྲིད། འདི་ལྟ་བུའི་ཡུལ་མི་སྡོད་སའི་ཤིང་ཁང་ཆུང་བ་ཞིག་ཏུ།
ཤེས་རིག་གི་སྤྱི་ཚོགས་དང་རིང་དུ་གྱེས་ཤིང་། ཐ་ལ་ཝོ་སྡེ་བར་ཐུར་དུ་བལྟ་དགོས་པའི་རི་
ཚོགས་ཀྱི་གསེང་དུ་སྐྱེ་བོ་རྣམས་ཧ་ལས་དགོས་པའི་སྒྱུ་རྩལ་བརྩམས་ཆོས་འདི་ལྟ་བུ་ཞིག་
མཐོང་སྲིད་པ་ཡིད་ལའང་དྲན་མ་མྱོང་། གཞན་མའེ་ཁའེ་ལང་ཇི་ལའོ་ནི་བློ་རིག་གསལ་
ཞིང་སྐུ་གཟུགས་བདེ་ཐང་ཅན་ཞིག་རེད། ཁོའི་རླབས་ཆེ་བའི་བརྩམས་ཆོས་དེ་དག་གིས་
སྐྱེ་བོ་རྣམས་ལ་བླ་ན་མེད་ཅིང་གཟི་ཉམས་དང་ལྡན་པའི་ཚོར་བ་ཞིག་སྟེར་ཐུབ། ཡིན་
ནའང་། ངའི་མཐོང་ལམ་དུ་སྣང་བའང་མཛེས་ཆོས་ཤིག་ཡིན་མོད། བློ་བདེ་བག་ཕེབས་
ཤིག་ཡེ་ནས་ཡོང་ཐབས་མི་འདུག དེའི་ཡང་སྙིང་ཅི་ཞིག་ཡིན་པ་མི་ཤེས་མོད། གང་ལྟར་
ཡང་བློ་བདེ་བག་ཕེབས་ཤིག་དངོས་གནས་ཡོང་ཐབས་མི་འདུག དེས་ང་ལ་བག་ཆགས་
གཞན་ཞིག་བཞག་སོང་། དེ་ནི་ང་ཁང་སྟོང་ཞིག་གི་འགྲམ་དུ་བསྡད་ཡོད་པ་འདྲ་ལ། ངས་
ཀྱང་དེ་ནི་ཁང་སྟོང་ཞིག་ཡིན་པ་གསལ་བོར་ཤེས་མོད། ཡིན་ནའང་། རྒྱུ་རྐྱེན་ཅི་ཞིག་ཡིན་
པ་མི་ཤེས་པར་ངས་ཁང་མིག་དེ་རུ་མི་ཞིག་ཡོད་སྙམ་པས་སྐྲག་ཐག་ཆོད་དེ་ཅི་བྱ་གཏོལ་
མེད་དུ་གྱུར། ཁྱོད་ཀྱིས་རང་ཉིད་ལ་སྡིགས་མོ་བྱེད་པ་ལས་ཐབས་ཅི་ཡོད། དེ་ནི་ཁྱོད་ཀྱི་
སེམས་ལ་གདོན་ཞུགས་པ་ལས་མ་འདས། ཡིན་ནའང་། ཡུད་ཙམ་ནས་ཁྱོད་རང་ཉིད་
ཡོངས་སུ་འཆིང་བར་བྱེད་པའི་འཇིགས་སྣང་དེ་ལས་ཁྱོད་རང་ནམ་ཡང་གྲོལ་མི་ཐུབ་པས།
ཁྱོད་རང་གཟུགས་མེད་ཀྱི་ཞེད་སྣང་དེ་ལས་ཐར་ཐབས་ཡེ་ནས་མེད། བདེན་ཏེ། ངས་ཁྱད་
མཚར་ཞིང་ཁྱད་དུ་འཕགས་པའི་བརྩམས་ཆོས་དེ་དག་བརླགས་ཟིན་པ་ཐོས་མ་ཐག ང་ལ་
ཕངས་སེམས་ཁོ་ན་སྐྱེས་པ་ཙམ་གྱིས་ག་ལ་ཚད།”
“ཅི་ཟེར། དེ་བརླགས་སོང་ངམ།” བདག་གིས་སྐད་བརྒྱབ།
“རེད་ཡ། ཁྱོད་ཀྱིས་མ་ཤེས་སམ།”
ངས་ཇི་ལྟར་ཤེས་སམ། དོན་དུ་ངས་བརྩམས་ཆོས་འདི་དག་ཐོས་ཀྱང་མ་མྱོང་།
ཡིན་ནའང་། ངས་རི་མོ་དེ་དག་སྒེར་གཉེར་རིག་རྫས་བསྡུ་ཉར་བྱེད་མཁན་ཞིག་གི་ལག་ཏུ་
ཚུད་སོང་སྙམ་ཡོད། སི་ཐི་ལེ་ཁི་ལན་ཏིས་དོན་དངོས་སུ་རི་མོ་ག་ཚོད་ཅིག་བྲིས་ཡོད་དམ།
ད་ལྟའི་བར་དུ་སུས་ཀྱང་དཀར་ཆག་ཅིག་ཀྱང་བསྒྲིགས་མི་འདུག”
“ཁོའི་མིག་གཉིས་ལོང་བར་གྱུར་པ་ནས་བཟུང་རྒྱུན་པར་རྩིག་ལྡེབས་སུ་རི་མོ་བྲིས་
ཡོད་པའི་ཁང་པ་དེའི་ནང་དུ་འགུལ་ཙམ་ཡང་མི་བྱེད་པར་ཙོག་སྡོད། ཙོག་ཐེངས་གཅིག་
གིས་ཆུ་ཚོད་དུ་མ་ཞིག་འདའ། ཁོས་ལོང་བར་གྱུར་པའི་མིག་གིས་རང་ཉིད་ཀྱི་བརྩམས་
ཆོས་ལ་ལྟ་བཞིན་ཡོད་ཅིང་། སྐབས་དེར་ཁོའི་མིག་ལམ་དུ་སྣང་བ་ནི་ཁོས་མི་ཚེ་གང་བོར་
མཐོང་བ་ལས་ལྡབ་འགྱུར་གྱིས་མང་ཡང་སྲིད། ཨེ་ཐས་ང་ལ་བཤད་རྒྱུར། ཁོས་རང་ཉིད་
ཀྱི་ལས་དབང་ལ་གཏན་ནས་འཁང་ར་བྱས་མ་མྱོང་ལ་བློའང་གཏན་ནས་ཕམ་མ་མྱོང་།
ཁོའི་དབུགས་ཀྱི་རྒྱུ་བ་འགག་ལ་ཉེ་དུས་ཀྱང་བློ་བདེ་བག་ཕེབས་དང་ཁ་ཁུ་སིམ་པོར་
གནས་ཡོད་ཟེར། ཡིན་ནའང་། ཁོས་ཨེ་ཐ་ལ་རང་ཉིད་དུར་འཇུག་བྱས་རྗེས་དོན་དག་ཅིག་
ཁས་ལེན་དུ་བཅུག་ཡོད། དོན་དག་དེ་ངས་ཁྱོད་ལ་བཤད་མེད་ཀྱང་སྲིད། ཁོའི་དུར་ཁུང་
ནི་ངས་དངོས་སུ་བརྐོས་པ་ཡིན། ནད་འབུས་ཁྱབ་པའི་ཁང་པ་དེར་ཡུལ་མི་སུ་ཞིག་ཀྱང་
འགྲོ་འདོད་མེད་པས། ཨེ་ཐ་དང་ངེད་གཉིས་ཀྱིས་ཁོའི་བེམ་པོ་དེ་ཕ་ལེ་ཨོ་གསུམ་ལྷན་དུ་
བཙེམས་རྗེས་དེར་གཅུད་དེ་ཨ་མྲའི་སྡོང་བོ་ཞིག་གི་འོག་ཏུ་བཅུག ཁོས་ཨེ་ཐ་ལ་ཁོ་དུར་
སྦས་བྱས་རྗེས་ཁང་པ་མེར་བསྲེག་དགོས་པར་མ་ཟད། སྡོང་རྐང་རེ་རེ་བསྲེགས་མ་ཚར་
བའི་སྔོན་ལ་མོ་གྱེས་མི་ཆོག་པའི་དམ་བཅའ་རུ་བཅུག་ཟེར།”
ཡུད་ཙམ་ལ་བདག་གིས་ཅི་ཡང་མ་སྨྲས། བདག་བསམ་གཞིགས་ཀྱི་ཀློང་དུ་འབྱམས།
མཇུག་མཐར་བདག་གིས་བཤད་རྒྱུར།
“དེ་ལྟར་བཤད་ན། ཁོ་རང་འཆི་ཁར་ཡང་འགྱུར་བ་ཅུང་ཙམ་མ་བྱུང་ཨང་།” མཐར་
བདག་གིས་སྨྲས།
“ཁྱོད་ཀྱིས་ཤེས་སམ། ངས་ངེས་པར་དུ་ཁྱོད་ལ་བཤད་དགོས་པ་ཞིག་ནི། དེ་
དུས་ང་ལ་མོ་འགོག་པའི་འོས་འགན་ཡོད། དེ་ལྟར་བྱ་མི་རུང་བའི་གོ་སྐོན་སློབ་གསོ་
གཏོང་དགོས།"
“མཇུག་མཐར་ཁྱོད་ཀྱིས་དེ་ལྟར་བཤད་དམ།”
“རེད་ཡ། ངས་དེ་ནི་རླབས་ཆེན་གྱི་སྐྱེས་བུ་ཤེས་རབ་ཅན་ཞིག་གི་བརྩམས་ཆོས་
ཁྱད་དུ་འཕགས་པ་ཞིག་ཡིན་པ་རྟོགས་ཡོད་པར་མ་ཟད། ང་ཚོར་དེ་ཉིད་མིའི་རིགས་ཀྱི་
ཞིང་ཁམས་སུ་མེད་པར་གཏོང་བའི་ཁེ་དབང་མེད། ཡིན་ནའང་། ཨེ་ཐས་ངའི་ཁ་ཏར་མི་
ཉན་པར་མོས་ཁོ་ལ་ཁས་ལེན་ཞུས་ཟིན་ཟེར། ང་མུ་མཐུད་དུ་དེ་རུ་སྡོད་མི་འདོད། གཏོར་
བརླག་གི་བྱ་འགུལ་གཏུམ་སྤྱོད་ཅན་དེར་བལྟར་མི་བཟོད། དེ་ནི་གནས་ཚུལ་བྱུང་རྗེས་
གཞན་གྱི་ངག་ལས་ཐོས་པ་སྟེ། མོས་པང་གཅལ་སྐམ་པོ་དང་རྩྭ་གདན་གྱི་སྟེང་དུ་སོལ་སྣུམ་
བླུགས་རྗེས་མེར་བསྒྲོན། ཡུད་ཙམ་གྱི་རྗེས་སུ་ཁང་པ་དེ་ཐལ་བར་གྱུར་ཅིང་། བརྩམས་
ཆོས་ཁྱད་པར་ཅན་ཞིག་འདི་ལྟར་ཐལ་བར་གྱུར་པ་རེད།”
“ངས་བསམ་ན་སི་ཐི་ལེ་ཁི་ལན་ཏིས་ཀྱང་འདི་ནི་བརྩམས་ཆོས་རྨད་དུ་བྱུང་བ་
ཞིག་ཡིན་པ་ཤེས་ཡོད། ཁོས་རང་ཉིད་ཀྱིས་འཚོལ་སྙེག་བྱེད་ཀྱིན་པའི་དམིགས་ཡུལ་དེ་
ཡོངས་སུ་གྲུབ་ཟིན་པས་ཤི་ཡང་འགྱོད་པ་སྤུ་ཙམ་ཡང་མེད། ཁོས་འཇིག་རྟེན་ཞིག་གསར་
དུ་བཞེངས་ཡོད་ཅིང་། གསར་བཞེངས་བྱས་པའི་འཇིག་རྟེན་དེའང་དེ་འདྲའི་མཛེས་
སྡུག་ལྡན་པ་ཞིག་ཡིན་པ་གསལ་བོར་མཐོང་ཟིན་མོད། ཕྱིས་སུ་ང་རྒྱལ་དང་མཐོང་ཆུང་གི་
སེམས་ཁམས་ཤིག་གིས་ཡང་བསྐྱར་དེ་ཉིད་ཡོངས་སུ་བརླགས།”
“ངས་ཁྱོད་ལ་ངའི་རི་མོ་དེར་བལྟ་རུ་འཇུག” སྨན་པ་ཁུར་ཐེ་ལ་སིས་བཤད། མུ་
མཐུད་དུ་མདུན་དུ་བསྐྱོད།
“ཨེ་ཐ་དང་ཁོ་ཚོའི་བྱིས་པ་ཕྱིས་སུ་ག་རེ་བྱས་སོང་ངམ།”
“ཁོ་ཚོ་མཱ་ཁེ་ས་ཟི་གླིང་ཚོམ་དུ་གནས་སྤར། གནས་དེར་མོའི་ཉེ་མི་ཡོད་སྐད། ངའི་
གོ་ཐོས་ལྟར་ན། བྱིས་པ་དེ་ཁ་མེ་ལུང་གི་དར་ཤིང་གཉིས་ལྡན་གྱི་མཚོ་གྲུ་ཞིག་གི་གྲུ་པར་
གྱུར་འདུག་ཅིང་། ཁོའི་བྱད་གཟུགས་ཁོའི་ཕ་འདས་པོ་དང་ཧ་ཅང་མཚུངས་ཟེར།”
ཁང་པའི་ཉི་ཁྱམས་ནས་སྨན་བཅོས་ཁང་དུ་བགྲོད་པའི་སྒོ་ཁར་སླེབས་པ་ན། སྨན་པ་
ཁུར་ཐེ་ལ་སི་ཅུང་ཙམ་འགྲེངས་ཤིང་བདག་ལ་འཛུམ་ཞིག་བསྟན་བྱུང་།
“ངའི་རི་མོ་དེ་ནི་སིལ་ཏོག་གི་བརྟན་རིས་ཤིག་ཡིན། ཁྱོད་ཀྱིས་སྨན་བཅོས་ཁང་དུ་
རི་མོ་འདི་ལྟ་བུ་ཞིག་བཀལ་ན་འོས་འཚམ་མིན་སྙམ་སྲིད། ཡིན་ནའང་། ངའི་ཆུང་མས་རི་
མོ་འདི་འགྲུལ་ཁང་དུ་གཏན་ནས་འགེལ་དུ་མི་འཇུག མོས་བཤད་ན། རི་མོ་འདིས་གཞན་
ལ་འཆལ་སྤྱོད་ཀྱི་སྣང་བ་ཞིག་སྟེར་འོངས་ཟེར།”
སིལ་ཏོག་གི་བརྟན་རིས་ཀྱིས་གཞན་ལ་འཆལ་སྤྱོད་ཀྱི་སྣང་བ་ཞིག་ཅི་ལ་སྟེར་
སྲིད་དམ།” བདག་ཡ་མཚན་བཞིན་སྐད་བརྒྱབ།
ངེད་གཉིས་ཁང་པའི་ནང་དུ་སླེབས། བདག་གི་མིག་ཟུང་རི་མོ་དེའི་སྟེང་དུ་ལྷུང་།
དུས་ཡུན་རིང་བོ་ཞིག་ལ་བདག་དེར་ཅེར་བསྡད།
བྲིས་པའི་རི་མོ་ནི་སིལ་ཏོག་སྐོར་ཞིག་སྟེ། ཨ་མྲ་དང་། ངང་ལག ཚ་ལུ་མ། ད་དུང་
བདག་གིས་མིང་མི་ཐོགས་པའི་སིལ་ཏོག་སྐོར་ཞིག་རེད། མཐོང་མ་ཐག་ཏུ་རི་མོ་དེར་
མཚར་པོའི་ཆ་ཅུང་ཙམ་ཡང་མི་འདུག གལ་སྲིད་སྣང་འཆར་རིང་ལུགས་ཕྱི་མའི་རི་མོའི་
འགྲེམས་སྟོན་སྟེང་དུ་བཤམས་ཚེ། དེ་འདྲའི་དོ་སྣང་མི་བྱེད་མཁན་ཞིག་གིས་རི་མོ་དེ་ནི་
ཧ་ཅང་ལེགས་པོ་ཞིག་ཡིན་མོད་དེ་འདྲའི་ཕུལ་དུ་བྱུང་བ་ཞིག་མ་ཡིན་སྙམ་ངེས། དེའི་
ཁྱད་ཆོས་ཀྱི་སྟེང་ནས་བཤད་ན་གྲུབ་མཐའ་འདིའི་རིགས་དང་ཅུང་འདྲ་བར་འདོད། ཡིན་
ནའང་། དེར་བལྟས་རྗེས་རི་མོ་འདི་ནམ་རྒྱུན་ཁོའི་ཕྱིར་དྲན་གྱི་ཀློང་དུ་གཏན་དུ་གནས་
སྲིད་པ་དང་། དེ་ཅིའི་ཕྱིར་ཡིན་པ་ཁོས་ཀྱང་བཤད་དཀའ། བདག་གིས་ཚོད་དཔག་བྱས་ན།
དུས་དེ་ནས་བཟུང་སྟེ་ཁོས་ནམ་ཡང་རི་མོ་དེ་བརྗེད་མི་སྲིད།
རི་མོ་འདིར་ཚོན་འབྱུག་སྟངས་ནི་དངོས་གནས་མཚར་པོ་ཞིག་ལགས་ཤིང་། གཞན་
ལ་སེམས་པ་མི་བདེ་བའི་ཚོར་སྣང་ཞིག་སྟེར། ཚོར་སྣང་དེ་ནི་ཡང་སྙིང་ཇི་ལྟར་ཡིན་པ་
གསལ་བོ་ཞིག་ཡེ་ནས་འཆད་ཐབས་མི་འདུག ཁ་དོག་སྔོན་པོ་དེ་ཧ་ཅང་མཐུག་པར་མ་
ཟད། དྭངས་ཤིང་གསལ་བ་ཞིག་མིན་ལ། དེ་ནི་བཟོ་རྩལ་ཞིབ་ཚགས་ཡིན་པའི་མུ་མེན་གྱི་
བརྐོས་སྡེར་ཞིག་དང་འདྲ་མོད། ཡིན་ནའང་། སྟེང་དུ་འོད་ཀྱི་ཟེར་མ་མང་པོ་འཁྱུག་ཙམ་
འཁྱུག་ཙམ་བྱེད་ཅིང་། དེ་མཐོང་བ་ཙམ་གྱིས་འཚོ་བའི་གསང་བ་ལྐོག་གྱུར་གང་མང་ཞིག་
ཡིད་ལ་དྲན་པར་བྱེད། ཁ་དོག་སྨུག་པོ་དེ་ཤ་རུལ་ཞིག་དང་མཚུངས་པས་གཞན་ལ་སྐྱུག་བྲོ་
བའི་སྣང་བ་ཞིག་སྟེར། དེ་དང་མཉམ་དུ་འདོད་སྲེད་ཀྱི་བློ་འགོག་ཏུ་མེད་པ་ཞིག་སྐྱེད་པར་
བྱེད་པ་དང་། རྒྱལ་བོ་ཧི་ལེ་ཨུ་ཅ་པ་ལུའུ་སིས“དབང་བསྒྱུར་བྱས་པའི་རོ་མའི་བཙན་རྒྱལ་
གྱི་སྣང་བརྙན་གསལ་ལ་མི་གསལ་ཞིག་དྲན་འོངས། ཁ་དོག་དམར་པོ་ནི་མཛེས་ཤིང་ལྟ་ན་
སྡུག་ཅིང་མིག་ལ་གཟན་པས། ད་ལིའི་ལྗོན་པའི་སྟེང་དུ་སྨིན་པའི་སིལ་ཏོག་དམར་ཆུང་
དེ་དག་དང་མཚུངས། དེ་དག་མཐོང་ཚེ་དབྱིན་ཇི་རྒྱལ་ཁབ་ཀྱི་ཡེ་ཤུའི་འཁྲུངས་སྐར་དང་
དཀར་བོང་བོང་གི་ཁ་བ། དགའ་སྐྱིད་ཀྱི་རྣམ་པ་དང་བྱིས་པ་རྣམས་ཀྱི་དགོད་སྒྲ་སོགས་
དབང་མེད་དུ་དྲན་འོངས། ཡིན་ནའང་། རི་མོ་པས་རང་ཉིད་ཀྱི་འཇོན་ཐང་ལ་བརྟེན་ཏེ་
འོད་མདངས་དེ་ཉིད་ནར་མ་སོན་པའི་ཕུག་རོན་གྱི་བྲང་གཞུང་ལྟ་བུའི་མཉེན་ཞིང་འཇམ་
པ་ཞིག་ཏུ་བཟོས་པས་སྣང་བ་ཤིན་ཏུ་སྐྱིད་པར་འགྱུར། ཁ་དོག་སྨུག་སེར་དེ་གློ་བུར་དུ་ལྗང་
གུར་གྱུར་ཞིང་སྐྱེ་བོ་རྣམས་ལ་དཔྱིད་ཀྱི་དྲི་ཞིམ་དང་གྱེན་དུ་འཕྱུར་བཞིན་པའི་ཆུ་མིག་
དྭངས་གཙང་གི་སྣང་ཉམས་ཤིག་སྩོལ། ན་ཟུག་གི་འཁྲུལ་སྣང་ག་འདྲ་ཞིག་གིས་སིལ་ཏོག་
འདི་རྣམས་གསར་དུ་བྲིས་པ་སུ་ཞིག་གིས་རྟོགས་ཐུབ་བམ། དེ་ནི་གསེར་གྱི་ཀུ་ཤུའི་ར་བ་
བདག་སྐྱོང་བྱེད་མཁན་ཧོ་སི་ཕོ་ལི་ཏེ་སི་ལྕམ་སྲིང་གསུམ"]གྱིས་པོ་ལི་ཉི་ཞི་ཡའི་སིལ་
རའི་ནང་དུ་འདེབས་གསོ་བྱས་དང་ཀུན་ནས་མཚུངས། ཡ་མཚར་བ་ཞིག་ལ། སིལ་ཏོག་
དེ་དག་ནི་དངོས་སུ་སྨིན་ཟིན་པ་དང་ཡོངས་སུ་མཚུངས་ཤིང་། དེ་ནི་འཇིག་རྟེན་ཐོག་མར་
གྲུབ་དུས་གསར་གཏོད་བྱས་པ་དང་འདྲ་ལ་དུས་དེར་བྱ་དངོས་གང་ཡང་རུང་བ་ཞིག་ཡིན་
ཡང་ངེས་གཏན་གྱི་བྱད་གཟུགས་ཤིག་ཡོད་མི་སྲིད། སིལ་ཏོག་དེ་དག་མཐོང་བས་རེ་རེ་
བཞིན་སྨིན་ཐག་ཆོད་ཅིང་ཚ་བའི་ཁུལ་གྱི་དྲི་ངད་སྣུམ་པོ་ཞིག་ཕྱོགས་ཡོངས་སུ་ཁྱབ་ཡོད་
པར་མ་ཟད། ཐུན་མོང་མ་ཡིན་པའི་སྐྱོ་སྣང་ཞིག་གིས་ཁེངས་ཡོད་པ་དང་འདྲ། དེ་དག་ནི་
རྫུ་འཕྲུལ་གྱི་སྟོབས་མངའ་བའི་སིལ་ཏོག་འབའ་ཞིག་ཡིན་པས། སུ་ཞིག་གིས་དེའི་བྲོ་བ་
མྱངས་ཙམ་བྱས་ཚེ་རྣམ་ཤེས་གྲངས་མེད་ཀྱི་གསང་བའི་སྒོ་མོ་ཡོངས་སུ་ཕྱེ་སྟེ་འཕྲུལ་སྣང་
གི་ཡུལ་ཁམས་དེའི་ལྐོག་གྱུར་གྱི་ཕོ་བྲང་དུ་བགྲོད་པར་བྱེད། དེ་དག་གིས་སྔོན་དཔག་བྱེད་
ཐབས་བྲལ་བའི་ཉེན་ཁ་མང་པོ་ཞིག་ཀྱང་སྐྱེད་པར་བྱེད་དེ། སིལ་ཏོག་དེ་དག་ཁམ་གང་
ཟོས་མ་ཐག་མི་དེ་ཉིད་གཅན་གཟན་ཞིག་ཏུ་འགྱུར་ཉེན་ཆེ་ལ་ལྷ་རུ་མི་འགྱུར་བའི་ངེས་
པའང་མེད། བདེ་ཐང་དང་རྒྱུན་ལྡན་གྱི་བྱ་དངོས་ཡོད་ཚད་དང་། གཞུང་དྲང་བབ་ཆགས་
ཀྱི་སྐྱེ་བོ་རྣམས་ཀྱི་ལྷད་མེད་པའི་བརྩེ་དུང་དང་བཅོས་མ་མ་ཡིན་པའི་དགའ་སྤྲོའི་རྣམ་
པ་ཡོད་ཚད་དེ་དག་དང་རིང་དུ་གྱེས་ཟིན། ཡིན་ནའང་། དེ་དག་ལ་བསླུ་བྲིད་ཀྱི་ནུས་པ་
ཁྱད་པར་བ་ཞིག་ཀྱང་ཡོད་དེ། དེ་ནི་མཐོ་རིས་དགའ་ཚལ་དུ་ཡོད་པའི་དགེ་སྡིག་གི་དབྱེ་
བ་འབྱེད་ནུས་པའི་ཤེས་རབ་ཀྱི་ཤིང་ཏོག་དང་འདྲ་བར། སྐྱེ་བོའི་ཚོགས་ལྐོག་གྱུར་གྱི་ཞིང་
ཁམས་ཤིག་ཏུ་འདྲེན།
མཇུག་མཐར་བདག་རི་མོ་དེ་དང་གྱེས། བདག་གིས་བསམ་ན་སི་ཐེ་ལེ་ཁི་ལན་ཏིས་
ཁོའི་གསང་བ་རྣམས་དུར་ཁྲོད་དུ་འཁྱེར་ཡོད་པ་གདོན་མི་ཟ།
“ཝེ། སྙིང་ཉེ་བའི་ལེ་ནེ་ལགས།” ཕྱི་རོལ་ནས་ཁུར་ཐེ་ལ་སིའི་ལྕམ་མོའི་དགའ་
སྤྲོའི་སྐད་གསང་མཐོན་པོ་དེ་གྲག་བྱུང་། “དེ་འདྲའི་ཡུན་རིང་བ་ལ། ཁྱེད་ཀྱིས་ཅི་ཞིག་
བྱེད་ཀྱིན་ཡོད་དམ། ཡི་ག་འབྱེད་པའི་ཨ་རག་སྔ་མོ་ནས་གྲ་སྒྲིག་བྱས་ཟིན། སྐུ་ཞབས་དེར་
ཀེའུ་ན་ཕི་ཏུའུ་པང་ནེ་ཨ་རག་བཏུང་མིན་དྲིས་དང” ཟེར།
“ལྕམ་མོ་ལགས། ཧ་ཅང་བཏུང་འདོད་ཡོད་ལགས།” བདག་གིས་དེ་ལྟར་བཤད་
བཞིན་ཉི་ཁྱམས་སུ་སོང་།
དེ་ལྟར་རི་མོ་དེའི་འགུགས་ཤུགས་མིག་ལས་ཡལ་བར་གྱུར།

ང་བརྒྱད་པ།

བདག་ཐཱ་ཞེ་ཐེ་ལ་ཁ་འབྲལ་བའི་དུས་ལ་སླེབས་སོང་། གླིང་ཕྲན་གྱི་མགྲོན་བསུའི་
གོམས་སྲོལ་ལྟར། སྟེས་ཀྱིས་འཕྲད་པ་དང་བདག་གིས་ངོ་ཙམ་ཤེས་པ་དང་ཁ་
འབྲལ་དུས་ལེགས་སྐྱེས་ཏེ། བེ་ཏའི་ལོ་མས་བསླེས་པའི་སློ་མ་དང་། ཤིང་ད་བྱིད་ཀྱི་ལོ་མས་
བསླེས་པའི་འབྲུ་སྣོད། བསིལ་གཡབ་སོགས་གནང་། ཐེ་ཨ་རུའེ་ཡིས་མུ་ཏིག་རྡོག་པོ་ཆུང་
ཆུང་གསུམ་དང་མོའི་ལག་པ་ཆེན་པོ་དེས་དངོས་སུ་བཟོས་པའི་སེ་འབྲུ་བསྙལ་མ་དམ་བི་
གསུམ་བཅས་བྱིན་བྱུང་། མཇུག་ཏུ་ཝེ་ལིན་ཏུན་ནས་ཅིའུ་ཅིན་ཧྲན་ལ་གཏོང་བའི་མཚོ་
གྲུ་དེ་གྲུ་ཁ་ནས་ཆུ་ཚོད་ཉེར་བཞི་ལ་བསྡད་པ་དང་། མཚོ་གྲུའི་དུང་བརྡ་དྲག་ཏུ་བརྒྱབ་སྟེ་
ཕྱོགས་བཞིའི་མགྲོན་པོ་དག་མཚོ་གྲུའི་ནང་དུ་འབོད་པའི་སྐབས་དེར། ཐེ་ཨ་རུའེ་ཡིས་
བདག་མོའི་ཤ་རྒྱགས་པའི་བྲང་ལ(བདག་ནི་རྦ་རླབས་ཆལ་ཆིལ་དུ་གཡོ་བའི་རྒྱ་མཚོ་རུ་ལྷུང་
བའི་ཚོར་བ་ཞིག་བྱུང)སྦྱོར་ཞིང་། མིག་ལས་མཆི་མ་གཏོར་བཞིན་ཤིན་ཏུ་དམར་བའི་མཆུ་
སྒྲོས་དེ་བདག་གི་ཁ་ལ་གླན། མཚོ་གྲུ་ནི་དལ་གྱིས་ཚྭ་མཚོ་ངོས་སུ་བསྐྱོད་མགོ་བརྩམས་
ཏེ་བྱུ་རུའི་བྲུག་རྡོའི་སྲུབས་ཀ་བརྒྱུད་དེ་སེམས་ཆུང་ནེམ་ཆུང་གིས་ཕ་མཐའ་བྲལ་བའི་རྒྱ་
མཚོའི་ངོས་སུ་བསྐྱོད། སྐབས་དེར་གློ་བུར་དུ་བདག་གི་སེམས་སུ་སྐྱོ་སྣང་གིས་ཁེངས་སོང་།
མཁའ་དབུགས་ཁྲོད་དུ་སྔར་བཞིན་ས་ངོས་ལས་ལྡང་བའི་སེམས་པར་བཟི་ཁ་སྟེར་བའི་དྲི་
མ་ཞིག་གིས་ཁྱབ་ཡོད། བདག་ཐཱ་ཞེ་ཐེ་དང་རྒྱང་ཐག་རིང་བོར་གྱུར་སོང་། ད་ནས་བཟུང་
བདག་གིས་དེ་མཐོང་མི་སྲིད་པའང་ཤེས། བདག་གི་མི་ཚེའི་ལོ་རྒྱུས་ཀྱི་ཤོག་ལྷེ་གཅིག་ཕར་
བསློགས་པ་དང་སུས་ཀྱང་བཟློག་ཏུ་མི་བཏུབ་ཅིང་འཇིགས་སུ་རུང་བའི་འཆི་བ་ཟེར་བ་
དེའི་ཕྱོགས་སུ་གོམ་པ་གང་ཉེ་བར་བཅར་བ་རེད།
ཟླ་གཅིག་དང་ཉིན་འགའི་རྗེས་སུ། བདག་གཞི་ནས་ལོན་ཏོན་ལ་སླེབས། བདག་གིས
ངེས་པར་བསྒྲུབ་དགོས་པའི་བྱ་བ་རྩག་རྩིག་རྣམས་བསྒྲུབས་རྗེས། བདག་གི་སེམས་སུ་སི་
ཐི་ལེ་ཁི་ལན་ཏིའི་ལྕམ་མོས་མོའི་ཁྱོ་གའི་ཆེས་མཐའ་མཇུག་གི་ལོ་འགའི་གནས་ཚུལ་ཤེས་
འདོད་ཡོད་ཀྱང་སྲིད་སྙམ་པས། ཆེད་དུ་མོ་ལ་འཕྲིན་ཡིག་ཅིག་བཏང་བ་ཡིན། འཛམ་གླིང་
འཁྲུག་ཆེན་མ་བྱུང་བའི་སྔོན་གྱི་དུས་ཡུན་རིང་བོ་ཞིག་ལ་ངེད་གཉིས་ཐུག་འཕྲད་མ་མྱོང་
བས་ད་ལྟ་མོ་ས་ཆ་གང་ཞིག་ཏུ་བསྡད་ཡོད་པའང་མི་ཤེས་པས་བདག་གིས་ཁ་པར་གྱི་ཨང་
དེབ་བསློགས་པས་ད་གཟོད་མོའི་སྡོད་གནས་རྙེད་བྱུང་། མོའི་འཕྲིན་ལན་ལས་ཐུག་འཕྲད་
ཀྱི་ཉི་མ་ཞིག་གཏན་འཁེལ་བྱས་འདུག ཉིན་དེར། བདག་མོའི་ཁམ་ཕུ་ཏོན་རི་བོའི་སྡོད་
གནས་གསར་བ་སྟེ། ཧ་ཅང་གཙང་བའི་ཁང་པ་ཆུང་ཆུང་དེར་སོང་སྟེ་མོ་ལ་ཐུག་འཕྲད་བྱས།
སི་ཐི་ལེ་ཁི་ལན་ཏིའི་ལྕམ་མོ་དེ་དུས་ལོ་དྲུག་ཅུ་ལ་ཉེ་འདུག ཡིན་ནའང་། མོའི་
གདོང་ལ་བལྟས་ན་རྒས་རྟགས་ཅི་ཡང་ཤར་མི་འདུག སུས་ཀྱང་མོ་ནི་ལོ་ན་ལྔ་བཅུའི་
ཡན་ལ་སོན་པ་ཞིག་རེད་ཟེར་ན་ཡིད་ཆེས་བྱེད་མི་སྲིད། མོའི་གདོང་བ་ཅུང་རིད་ཅིང་།
རྒས་པའི་གཉེར་མ་མང་པོ་མེད་པས་མོའི་གདོང་བ་ནི་ན་ཚོད་ཀྱི་རི་མོ་ཕབ་ཐུབ་པའི་རིགས་
དེ་མིན་ཞིང་། ཁྱོད་ལ་མོ་ནི་གཞོན་པའི་དུས་སུ་བུད་མེད་མཛེས་མ་ཞིག་ཡིན་སྙམ་པ་འཆར་
མོད། ཡིན་ནའང་། དོན་དངོས་སུ་མོ་ལོ་ན་གཞོན་པའི་དུས་སུ་དེ་འདྲའི་མཛེས་མ་སྙིང་དུ་
སྡུག་པ་ཞིག་ཡིན་ཚོད་མེད། མོའི་མགོ་སྐྲ་ཡོངས་སུ་དཀར་པོར་གྱུར་མེད་ཅིང་། སྐྲ་ལོ་ཤད་
སྟངས་ནི་རང་ཉིད་ཀྱི་ཐོབ་ཐང་དང་ཡོངས་སུ་མཐུན་པ་དང་། ལུས་ཀྱི་སྟོད་གོས་ནག་པོ་དེ་
དུས་རབས་ཀྱི་དར་སོ་དང་འཚམ་པོ་འདུག བདག་གིས་ཐོས་པ་ལྟར་ན། མོའི་གཅེན་མོ་མའེ་
ཁི་ཨན་ཏི་ལུའུ་ཡི་ལྕམ་མོ་ནི་མོའི་ཁྱོ་ག་འདས་ཏེ་ལོ་འགའི་རྗེས་སུ་ཚེ་ལས་འདས་ཤིང་། སི་
ཐི་ལེ་ཁི་ལན་ཏིའི་ལྕམ་མོ་ལ་ཤུལ་དངུལ་ཙམ་བཞག་ཡོད། མོའི་ད་ལྟའི་ཁང་པ་དང་བདག་
ལ་སྒོ་མོ་འབྱེད་མཁན་གྱི་ཞལ་ཏ་མ་དེའི་ལུས་ཀྱི་གཙང་མ་གཙང་རྐྱང་གི་ཉམས་ལ་བལྟས་ན།
དངུལ་དེས་མོ་ལ་འབྱོར་འབྲིང་གི་འཚོ་བའི་ཆ་རྐྱེན་བསྐྲུན་ཡོད་སྙམ་པ་འཆར།
བདག་འགྲུལ་ཁང་དུ་སླེབས་དུས་ད་གཟོད་ཁྱིམ་དུ་མགྲོན་པོ་གཞན་ཞིག་ཀྱང་ཡོད་པ་
མཐོང་། བདག་གིས་མགྲོན་པོ་དེའི་ཐོབ་ཐང་ལ་རྒྱུས་ལོན་བྱུང་རྗེས། སི་ཐི་ལེ་ཁི་ལན་ཏིའི་
ལྕམ་མོས་དུས་སྐབས་འདིར་བདག་ཁྱིམ་དུ་འབོད་དོན་ལ་དམིགས་ཡུལ་གཞན་ཡེ་མེད་པ་
མ་ཡིན་སྙམ། མགྲོན་པོ་དེ་ལ་སྐུ་ཞབས་ཧྥན•པུ་ཧྲི•ཐའེ་ལི་ཟེར། ཨ་རི་པ་ཞིག་རེད། སི་ཐི་
ལེ་ཁི་ལན་ཏིའི་ལྕམ་མོས་ཕྱོགས་གཅིག་ནས་དགོངས་དག་ཞུ་བའི་ཉམས་ཀྱིས་ཁོའི་གདོང་
ལ་བལྟས་ཏེ་སྙིང་རྗེའི་འཛུམ་མདངས་སྟོན་པ་དང་ཕྱོགས་གཞན་ཞིག་ནས་བདག་ལ་ཁོའི་
གནས་ཚུལ་ཞིབ་རྒྱས་ངང་ངོ་སྤྲོད་བྱེད།
“ཁྱོད་ཀྱིས་ཤེས་གསལ་ལྟར། ང་ཚོ་དབྱིན་ཇི་པ་ནི་ལྟ་རྒྱ་ཐོས་རྒྱ་ཆུང་བས་དངོས་
གནས་ཡིད་སྐྱོ་བ་ཞིག་རེད། ངས་ཁྱོད་ལ་གསེད་བཀྲོལ་ཞིག་མི་བྱེད་ཀ་མེད་རེད། ཁྱོད་
ཀྱིས་ང་ལ་བཟོད་གསོལ་གནང་རོགས།" དེ་དང་བསྟུན་ཏེ་མོའི་གདོང་བ་བདག་ལ་ཕྱོགས་
ཏེ་ན་རེ། “སྐུ་ཞབས་ཧྥན•པུ་ཧྲི•ཐའེ་ལི་ནི་ཨ་རིའི་སྐད་གྲགས་ཅན་གྱི་དཔྱད་བརྗོད་པ་
ཞིག་རེད། གལ་སྲིད་ཁྱོད་ཀྱིས་ཁོའི་བརྩམས་ཆོས་བཀླགས་མྱོང་མེད་ན་དེ་ནི་ཁྱོད་ཀྱི་སློབ་
གསོའི་རྒྱ་ཤིན་ཏུ་ཆུང་བའི་རྟགས་ཡིན་པས། ཁྱོད་ཀྱིས་ངེས་པར་ཁ་གསབ་ཅིག་བྱས་ན་
འགྲིག སྐུ་ཞབས་ཧྥན•པུ་ཧྲི•ཐའེ་ལིས་ད་ལྟ་རྩོམ་ཡིག་ཅིག་འབྲི་བཞིན་ཡོད། སྙིང་ཉེ་བའི་
ཁྲ་ལེ་ཟིའི་སྐོར་རེད། དེ་བས་ཁོ་ཆེད་དུ་ང་སར་འོངས་ཏེ་ངས་ཁོ་ལ་རོགས་རམ་ཙམ་བྱེད་
ཨེ་ཐུབ་སྙམ་པ་རེད།”
སྐུ་ཞབས་ཧྥན•པུ་ཧྲི‘ཐའེ་ལིའི་གཟུགས་པོ་ཧ་ཅང་སྐམ་ཞིང་རིད། མགོ་སྐྲ་བྱི་བས་
ཀླད་པ་སྤྱི་ཐེར་དུ་གྱུར་འདུག རུས་པ་ཕྱི་ལ་བརྒྱངས་ཤིང་མགོ་སྐྱི་འོད་ཀྲིག་ཀྲིག་བྱེད།
མགོ་བོ་ཆེན་པོའི་འོག་གི་གདོང་བ་སེར་ལ་གཉེར་མས་ཡོངས་སུ་ཁེབས་འདུག ཁོའི་བྱ་
སྤྱོད་མཛེས་ལ་གུས་པ་ལྡན། ཁ་བརྡ་བྱེད་དུས་དབྱིན་ཀེ་ལན་མངའ་སྡེའི་སྐད་ཆ་གསར་
བའི་ཤན་ཞུགས་ཡོད། བདག་ལ་ཁོ་ནི་ངང་ཚུལ་མཁྲེགས་ཤིང་བརྩེ་བ་མེད་པ་ཞིག་རེད་
སྙམ་པའི་བག་ཆགས་བཞག་བྱུང་། བདག་གིས་དངོས་གནས་ཁོས་ཁྲ་ལེ་ཟི•སི་ཐི་ལེ་ཁི་
ལན་ཏི་ལ་ཅི་ལ་ཞིབ་འཇུག་བྱེད་དགོས་པ་ཆ་མ་འཚལ། སི་ཐི་ལེ་ཁི་ལན་ཏིའི་ལྕམ་མོས་
མོའི་ཚེ་ལས་འདས་པའི་ཁྱོ་གའི་གནས་ཚུལ་གླེང་སྐབས། སྐད་གདངས་ཧ་ཅང་གཉོམ་ལ་
འཇམ་པས་བདག་ལྐོག་ཏུ་དགོད་ཁ་ཞིག་ཤོར། ཁོ་གཉིས་ཀྱིས་ཁ་བརྡ་བྱེད་པའི་སྐབས་དང་
བསྟུན་ཏེ་བདག་གིས་འགྲུལ་ཁང་གི་བཀོད་པ་ལ་མིག་མྱུལ་ཞིག་བྱས། སི་ཐི་ལེ་ཁི་ལན་
ཏིའི་ལྕམ་མོ་ནི་དུས་བབ་ལ་བསྟུན་ཤེས་པ་ཞིག་རེད། མོ་ཨ་ཧྲི་ལེ་གླིང་གར་སྡོད་སྐབས་ཀྱི་
ཁང་པའི་མཛེས་བཀོད་རྙིང་བ་དེ་དག་གཅིག་ཀྱང་མཐོང་རྒྱུ་མི་འདུག ལྡེབས་ཤོག་ནི
སྔར་གྱི་མོའི་ལེ་ཟིའི་ལྡེབས་ཤོག་དེ་མིན་ལ་ཁྱིམ་གྱི་ཅ་ལག་སྟེང་བཀབ་པའི་རས་ནི་སྔར་
གྱི་མདོག་མེད་པའི་མེ་ཏོག་དཔར་མའི་རས་དེ་མ་ཡིན། སྔོན་ཆད་འགྲུལ་ཁང་གི་ཕྱོགས་
བཞིའི་རྩིག་ངོས་སུ་སྦྱར་བའི་ཨ་ལུན་ཏེར་གྱི་པར་རིས་དག་ཀྱང་མར་ཕབ་འདུག ད་ལྟ་
འགྲུལ་ཁང་འདིར་མཚར་སྡུག་རྣམ་པར་བཀྲ་བའི་ཁ་དོག་སྣ་ཚོགས་ཀྱིས་བརྒྱན་པས་ངོ་
མཚར་བློ་ཡུལ་ལས་འགོངས་པ་ཞིག་རེད། ཁང་པར་མཛེས་བཀོད་བྱས་པའི་ཁྱད་ཆོས་
འདི་ནི་ལྷོ་ཕྱོགས་རྒྱ་མཚོའི་གླིང་ཕྲན་གྱི་སྙིང་རྗེ་བའི་རི་མོ་པ་ཞིག་གི་རིག་པའི་འཕྲུལ་
སྣང་དང་མཚུངས་པ་མོས་ཤེས་མིན་ལ་བདག་ཤིན་ཏུ་དོགས་སོ། །མོས་བདག་གི་དོགས་པ་
དེ་ལ་ལན་ལྡོན་རྒྱུར།
“རྒྱབ་བསྙེས་འདི་དག་ནི་དངོས་གནས་རང་ག་བ་ཞིག་ཡིན་མི་འདུག" སྐུ་ཞབས་
ཧྥན•པུ་ཧྲི•ཐའེ་ལིས་སྨྲས།
“ཁྱོད་ཀྱི་བློར་འབབ་བམ།” མོ་དགོད་བཞིན་བཤད་རྒྱུར། “པ་ཁེ་སི་ཐེསཇུས་
འགོད་བྱས་པ་རེད། ཁྱོད་ཀྱིས་ཤེས་ངེས་རེད།”
ཡིན་ནའང་། རྩིག་ལྡེབས་སུ་ད་དུང་སི་ཐི་ལེ་ཁི་ལན་ཏིའི་ཚོན་མདོག་ལྡན་པའི་རི་མོ་
བརྩམས་ཆོས་ལེགས་གྲས་ཤིག་གི་འདྲ་བཤུས་འགའ་བཀལ་འདུག དེ་ནི་ཧམ་སེམས་རབ་
ཏུ་ཆེ་བའི་པེར་ལིན་གྱི་པར་སྐྲུན་ཚོང་པ་ཞིག་ལས་ལག་ཏུ་ཐོབ་པ་རེད།
“ཁྱོད་ཀྱིས་ངའི་རི་མོ་ལ་ལྟ་བཞིན་ཡོད་དམ།” མོས་བདག་གི་མིག་གི་ལྟ་ཕྱོགས་ལ་
བལྟས་ཏེ་བཤད་རྒྱུར། “ཁོའི་རི་མོ་དངོས་མ་ཞིག་ལག་ཏུ་རག་དཀའ་མོད།
འདི་འདྲ་ཡོད་
པས་ཀྱང་ཡིད་ཚིམས་འོངས། འདི་ནི་པར་སྐྲུན་ཚོང་པས་ང་ལ་ཆེད་དུ་གནང་བ་རེད། ང་
ལ་མཚོན་ན་འདི་ནི་སེམས་གསོ་ཆེན་པོ་ཞིག་རེད།"
“ནམ་རྒྱུན་རི་མོ་འདི་འདྲ་ལ་རོལ་མྱོང་བྱེད་ཐུབ་པ་ནི་ངོ་མ་སྤྲོ་སྣང་ལྡན་པའི་བྱ་བ་
ཞིག་རེད།” སྐུ་ཞབས་ཧྥན•པུ་ཧྲི•ཐའེ་ལིས་སྨྲས།
འདུག”
“དངོས་གནས་དེ་འདྲ་རེད། རི་མོ་འདི་དག་ལ་མཛེས་བཀོད་ཀྱི་དོན་སྙིང་ཆེན་པོ་
“འདི་ནི་ངའི་གཞི་རྩའི་ལྟ་བ་ཞིག་ཡིན།” སྐུ་ཞབས་ཧྥནཔུ་ཧྲི•ཐའེ་ལིས་བཤད་
རྒྱུར། “རླབས་ཆེ་བའི་སྒྱུ་རྩལ་ནི་མཛེས་བཀོད་ཀྱི་རིན་ཐང་ལྡན་པ་རེད།”
ཁོ་ཚོའི་མིག་ཟུང་བྱིས་པར་ནུ་ཞོ་བསྣུན་པའི་གཅེར་གཟུགས་རི་མོ་ཞིག་གི་སྟེང་དུ་
ཕྱོགས། བྱིས་པར་ནུ་ཞོ་བསྣུན་པའི་བུད་མེད་དེའི་གམ་དུ་བུ་མོ་ཆུང་ཆུང་ཞིག་གིས་བྱིས་
པར་མེ་ཏོག་ཅིག་འབུལ་བཞིན་ཡོད། ཡིན་ནའང་བྱིས་པས་དོ་སྣང་བྱེད་ཀྱིན་མེད། གདོང་
ལ་གཉེར་མས་ཁེངས་ཤིང་སྐྱི་མོས་རུས་པ་གཡོགས་པའི་རྒན་མོ་ཞིག་གིས་འགྲམ་དུ་ཁོ་
ཚོར་བལྟས་འདུག རི་མོ་འདི་ནི་སི་ཐི་ལེ་ཁི་ལན་ཏིས་བྲིས་པའི་ངོ་མཚར་ཁྱིམ་ཚང་ཞེས་
པའི་རི་མོ་དེ་རེད། བདག་གིས་ཚོད་དཔག་བྱས་ན་རི་མོའི་ནང་གི་མི་རྣམས་ནི་ཐ་ལ་ཝོ་
སྡེ་བའི་ཉེ་འཁོར་གྱི་ཁང་པ་དེའི་ནང་གི་བཅའ་སྡོད་པ་དེ་ཚོ་ཡིན་ཞིང་། ནུ་ཞོ་བསྣུན་པའི་
བུད་མེད་དང་དེའི་པང་གི་བྱིས་པ་ནི་ཨེ་ཐ་དང་ཁོ་གཉིས་ཀྱི་བྱིས་པ་དང་པོ་རེད། བདག་
གིས་སི་ཐི་ལེ་ཁི་ལན་ཏིའི་ལྕམ་མོས་དོན་དག་འདི་ཤེས་ཡོད་མེད་རྟོགས་འདོད་ཡོད།
ཁ་བརྡའི་རྒྱུན་མུ་མཐུད་དུ་སྐྱོང་བཞིན་ཡོད། བདག་སྐུ་ཞབས་ཧྥན•པུ་ཧྲི•ཐའེ་ལིའི་
ཉམས་མྱོང་དང་ཤེས་རྒྱ་ལ་ཡིད་སྨོན་སྐྱེས་བྱུང་། ཁོ་གཞན་ཁ་སྐྱེངས་པར་བྱེད་པའི་བརྗོད་
བྱ་རྣམས་ལ་ཡོངས་སུ་གཡོལ་བར་བྱེད། དེ་བཞིན་དུ་སི་ཐི་ལེ་ཁི་ལན་ཏིའི་ལྕམ་མོའི་མགོ་
བདེ་ལ་མཚར་སྣང་སྐྱེས་འོངས། གང་ལྟར་མོའི་ཁ་བརྡའི་ཁྲོད་དུ་རྫུན་ཅི་ཡང་མེད་ནའང་།
རང་གི་ཁྱོ་ག་དང་འགྲིག་མཐུན་ཡོད་པ་ཤུགས་སུ་བསྟན་ཏེ་འཁང་ར་སོགས་ཅི་ཡང་མི་
ཐོན། མཐར་སྐུ་ཞབས་ཧྥན•པུ་ཧྲི•ཐའེ་ལི་ཡར་ལངས་ཏེ་བདག་མོའི་ལག་པ་ཞིག་ལ་འཇུས་
ཤིང་། རྣ་བར་སྙན་ཞིང་འཇེབས་པའི་ཚིག་མང་པོ་ཞིག་མཁས་མདོག་དང་བཅས་ཏེ་བཤད་
རྗེས་ང་ཚོ་དང་ཁ་གྱེས།
“ཁྱོད་རང་ལ་ཁོས་སུན་པོ་བཟོས་མེད་པར་སྨོན།” མོས་ཧྥན•པུ་ཧྲི•ཐའེ་ལིའི་རྒྱབ་
ནས་སྒོ་རྒྱག་བཞིན་བདག་ལ་བཤད་རྒྱུར། “དེ་ལོས་ཡིན། སྐབས་རེར་ངོ་མ་སུན་སྣང་སྐྱེས་
པ་ཞིག་འདུག་མོད། ཡིན་ནའང་། ཁྲ་ལེ་ཟི་ཡི་གནས་ཚུལ་རྒྱུས་ལོན་བྱེད་མཁན་ཡོད་ན།
ངས་རང་གི་ཤེས་ཚོད་ཐམས་ཅད་སྦ་གསང་མེད་པར་བཤད་ན་འགྲིག རླབས་ཆེན་གྱི་
ཤེས་རབ་པ་ཞིག་གི་ཆུང་མའི་ངོས་ནས་བཤད་ན། འདི་ནི་ངའི་འོས་འགན་རེད།”
མོའི་སྙིང་ཉེ་བའི་མིག་ཟུང་གིས་བདག་ལ་ལྟ་དུས། མོའི་མིག་མདངས་ལས་ཟོལ་
གྱིས་མ་བཅོས་པའི་བརྩེ་བ་ཞིག་མངོན་པ་ནི་ལོ་ངོ་ཉི་ཤུའི་སྔོན་དང་ཨ་ན་མ་ན་རེད། མོས་
བདག་ལ་ཀུ་རེ་རྩེ་བ་ཨེ་ཡིན་སྙམ་པའི་དོགས་པ་ཞིག་ཀྱང་སྐྱེ་བར་བྱེད།
“ཁྱོད་ཀྱི་ཡིག་གཏགས་ཁང་དེ་སྔ་མོ་ནས་སྒོ་བརྒྱབ་ཟིན་ནམ།” བདག་གིས་དེ་
ལྟར་དྲིས།
“སྒོ་བརྒྱབ་ཟིན།” མོས་མུ་མཐུད་དུ་བཤད་རྒྱུར། “སྔོན་ཆད་ངས་ཡིག་གཏགས་
ཁང་དེ་ལས་གཉེར་བྱེད་དོན་ནི། ཡིག་གཏགས་ཀྱི་བྱ་བ་འདི་སྤྲོ་སྣང་ལྡན་པའི་བྱ་བ་ཞིག་
རེད་སྙམ་པ་ཡིན། ཕྱིས་སུ་བྱིས་པ་གཉིས་ཀྱིས་ཡིག་གཏགས་ཁང་དེ་གཉེར་ན་སེམས་
ཚེགས་ཆེ་བས་གཞན་ལ་བཙོང་ན་ལེགས་ཟེར་བས་ལས་གཉེར་བྱེད་མཚམས་བཞག”
བདག་གིས་སི་ཐི་ལེ་ཁི་ལན་ཏིའི་ལྕམ་མོས་སྔོན་ཆད་རང་ཁ་གསོ་ཆེད་གཞན་ལ་ངོ་
གནོངས་དགོས་པའི་ལོ་རྒྱུས་ཤིག་ཡོད་པ་བརྗེད་འདུག་སྙམ། མོས་ནི་ཚུལ་ལྡན་གྱི་བུད་
མེད་ཡོངས་དང་མཚུངས་པར་གཞན་ལ་བརྟེན་ཏེ་རང་ཁ་གསོ་བ་ནི་ལུགས་དང་མཐུན་པ་
ཞིག་རེད་སྙམ།
“ཁོ་ཚོ་ཚང་མ་ཁྱིམ་ན་ཡོད།” མོས་བཤད་རྒྱུར། “ཁྱོད་ཀྱིས་ཁོ་ཚོའི་ཕ་རྒན་གྱི་
གནས་ཚུལ་ཞིག་བརྗོད་ན་ཁོ་ཚོ་ལ་ཉན་འདོད་ཡོད་ཁོ་ཐག་ཡིན། ཁྱོད་ཀྱིས་ལའོ་པའོ་ཐི་
སེམས་སུ་དྲན་ནམ། ངས་སྤྲོ་སྣང་ལྡན་པའི་སྒོ་ནས་ཁྱོད་ལ་བཤད་ཆོག་པ་ནི། ཁོའི་མིང་ཐོ་
ཡར་ལ་སྤྲད་ཟིན། མི་འགྱངས་པར་སྐམ་དམག་གི་རྒྱ་གྲམ་རྟགས་ཅན་གྱི་བྱ་དགའ་འཐོབ་
རྒྱུ་རེད།”
མོ་སྒོ་ཁར་སོང་སྟེ་ཁོ་ཚོ་བོས། ལུས་ལ་ཁ་ཆིའི་ལྭ་བ་གྱོན་པའི་སྐྱེས་པ་གཟུགས་རིང་
ཞིག་ནང་དུ་སླེབས་བྱུང་། ཁོའི་སྐེ་ལ་ཡེ་ཤུ་ཆོས་པས་འདོགས་པའི་གོང་དཀྲིས་བརྒྱབ་
འདུག ཁོ་གཟུགས་སྟོབས་རྫིག་པས་དྲག་པོའི་མཛེས་ཉམས་ཤིག་མངོན་ཡོད། མིག་ཟུང་
ནི་ཁོ་རང་ཆུང་དུས་ཀྱི་མིག་མདངས་ལྟར་གསལ་ཞིང་གྲུང་པོ་ཡོད། ཁོའི་རྗེས་སུ་འབྲངས་
པ་ནི་ཁོའི་སྲིང་མོ་རེད། མོའི་ན་ཚོད་ནི་དེ་དུས་བདག་མོའི་ཨ་མར་འཕྲད་དུས་ཀྱི་ན་ཚོད་
དང་འདྲ། མོའི་ཁ་སྒོ་སྐྱེ་འབྲས་ནི་ཨ་མ་དང་མཚུངས། གཞན་ལ་བག་ཆགས་ཤིག་བཞག་
ཡོད་པ་ནི། ཆུང་དུས་ཀྱི་སྐྱེ་འབྲས་ནི་དངོས་དོན་ལས་ལྷག་ཏུ་མཛེས་པ་དེ་རེད།
“ངས་བལྟས་ན་ཁྱོད་ཀྱིས་ཁོ་གཉིས་བརྗེད་ཡོད་པར་ངེས།” སི་ཐི་ལེ་ཁི་ལན་ཏིའི་
ལྕམ་མོ་ཁེངས་ཉམས་དང་བཅས་ཏེ་དགོད་བཞིན་བཤད་རྒྱུར། “ངའི་བུ་མོ་ནི་ཏོ་ན་འར་ཏེ་
སོན་གྱི་ལྕམ་མོ་ཡིན། མོའི་ཁྱོ་ག་ནི་དམག་དཔུང་གི་ཧྲའོ་ཞའོ་ཞིག་ཡིན།”
“ཁོ་ནི་དམག་མིའི་ཁྱིམ་ཚང་ནས་སྐྱེས་པའི་དམག་མི་ངོ་མ་ཞིག་ཡིན།” ཏོ་ན་
འར་ཏེ་སོན་ལྕམ་མོ་དགའ་སྤྲོའི་ངང་བཤད་རྒྱུར། “དེའི་རྐྱེན་གྱིས་ཁོ་ད་ལྟ་ཧྲའོ་ཞའོ་
ཙམ་ཡིན།”
བདག་གིས་སྔ་མོ་ཞིག་ནས་མོ་དམག་མི་ཞིག་གི་ཆུང་མ་བྱེད་ངེས་རེད་ཅེས་མ་འོངས་
སྔོན་དཔག་བྱས་པ་ཡིད་ལ་དྲན། ད་ལྟ་བལྟས་ན་དངོས་གནས་དོན་ཐོག་ཏུ་འཁེལ་འདུག
མོའི་ཁྱད་གཤིས་ལ་བལྟས་ན་དམག་ཅིག་གི་ཆུང་མར་ཀུན་ནས་འོས། མོ་ནི་གཞན་ལ་
འགྲོགས་བདེ་གཤིབ་བདེ་ཡིན་པ་དང་། ཡིན་ནའང་ཕྱོགས་གཞན་ཞིག་ནས་རང་གི་ནང་
སེམས་ཀྱི་སེམས་པ་སྦ་གསང་ཅི་ཡང་མི་བྱེད་པས། མོ་ལ་གཞན་དང་མི་མཚུངས་པའི་ཁྱད་
ཆོས་ཡོད། ལའོ་པའོ་ཐི་ནི་ཁོག་རྒྱ་ཡངས་པ་ཞིག་རེད་ཨང་།
“ངོ་མ་སྟབས་ལེགས་པོ་འདུག ཁྱོད་རང་ད་ཐེངས་འོངས་པ་དེ་ང་ལོན་ཏོན་དུ་
ཡོད་པ་དང་དུས་འཁེལ་འདུག” ཁོས་བཤད་རྒྱུར། “ང་ལ་ཉིན་གསུམ་གྱི་གནང་བ་མ་
གཏོགས་མེད།”
“ཁོ་མྱུར་དུ་ཕྱིར་ལོག་སྙམ་བཞིན་འདུག” ཁོའི་ཨ་མས་བཤད།
“ཨ། དེ་ངས་ཁས་ལེན། ང་རང་གཡུལ་ས་ལ་སྤྲོ་སྣང་ཆེན་པོ་འདུག ངས་ད་དུང་
གྲོགས་པོ་མང་པོ་བསྒྲིགས་ཡོད། དེའི་འཚོ་བ་དངོས་གནས་ཧ་ཅང་བཟང་། དེ་ལོས་ཡིན།
འཐབ་འཛིང་ནི་ཡ་ང་བ་ཞིག་ལགས། དེ་ནི་ཀུན་ལ་ཧྭཧ་ཅང་གསལ་བོ་ཡིན། ཡིན་ནའང་།
དོན་དངོས་སུ་འཐབ་འཛིང་གིས་སྐྱེ་བོ་རྣམས་ཀྱི་ནུས་རྩལ་ངོ་མ་དེ་མཚོན་གྱིན་ཡོད། འདི་
ཉིད་སུས་ཀྱང་བསྙོན་འདིང་དུ་མེད།”
དེའི་རྗེས་སུ་བདག་གིས་རང་ཉིད་ཀྱིས་གོ་ཐོས་བྱུང་བའི་ཁྲ་ལེ་ཟི་ཐཱ་ཞེ་ཐེ་རུ་སྡོད་
སྐབས་ཀྱི་གནས་ཚུལ་ཁོ་ཚོར་བཤད། བདག་གིས་བསམ་ན་ཨེ་ཐ་དང་ཁོའི་བྱིས་པའི་སྐོར་
བཤད་དགོས་དོན་མི་འདུག་སྙམ། ཡིན་ནའང་། དེ་ལས་གཞན་བདག་གིས་ཇི་བཞིན་དུ་
བཤད། བདག་གིས་ཁོ་སྡུག་ཤི་བརྒྱབ་པའི་གནས་ཚུལ་བཤད་ཚར་རྗེས་དེའི་མཇུག་མུ་
མཐུད་དུ་བཤད་མ་ནུས། སྐབས་དེར་ཁོ་ཚོ་སྐར་མ་གཉིས་ཙམ་ལ་སྐད་ཆ་གཅིག་ཀྱང་
མེད་པར་དལ་ཅག་གེར་གྱུར། རྗེས་སུ་ལའོ་པའོ་ཐི•སི་ཐི་ལེ་ཁི་ལན་ཏིས་འབར་ཞུན་ཞིག་
བསྒྲོན་ཏེ་ཐ་མག་རྐང་གཅིག་ལ་མེ་བསྒོས།
“དཀོན་མཆོག་གི་མཆིག་རྡོ་འཁོར་ཚད་ཤིན་ཏུ་དལ། ཡིན་ནའང་། བཏགས་པ་
ཤིན་ཏུ་ཞིབ།” ལའོ་པའོ་ཐིས་བཤད། དེ་ལས་བརྗིད་ཉམས་ཆེ་མདོག་གི་རྣམ་འགྱུར་
ཞིག་མངོན།
སི་ཐི་ལེ་ཁི་ལན་ཏིའི་ལྕམ་མོ་དང་ཏོ་ན་འར་ཏེ་སོན་ལྕམ་མོ་གཉིས་ཀྱི་གདོང་ལ་ལྷག་
བསམ་རྣམ་དག་གི་མདངས་ཤིག་མངོན་ཏེ་མགོ་བོ་དུད་པར་གྱུར། ཁོང་མ་སྨད་གཉིས་
ཀྱིས་གདོང་ལ་རྣམ་དག་གི་མདངས་ཤིག་མངོན་དོན་ནི་ཁོ་གཉིས་ཀྱི་སེམས་སུ་ལའོ་པའོ་
ཐིས་ད་སོ་མ《དམ་པའི་གསུང་རབ》ཀྱི་ལུང་ཞིག་དྲངས་སོང“སྙམ་པ་ཡིན་པ་བདག་ལ་
ཐེ་ཚོམ་ཅི་ཡང་མེད། དོན་དངོས་སུ་ལའོ་པའོ་ཐི་རང་ཉིད་ཀྱང་དོན་འདི་ལ་འཁྲུལ་ཤེས་
སྐྱེས་ཡོད་མེད་བདག་གིས་ཁ་ཚོན་གཅོད་མི་ནུས། རྒྱུ་མཚན་ཅི་ཡིན་མི་ཤེས་མོད། བདག་
གིས་གློ་བུར་དུ་ཨེ་ཐ་ཡིས་སི་ཐི་ལེ་ཁི་ལན་ཏི་ལ་བཙས་པའི་བྱིས་པ་དེ་ཡིད་ལ་འཁོར་
བྱུང་། གཞན་གྱིས་བཤད་པ་ལྟར་ན། བྱིས་པ་དེ་ནི་གྲུང་ཤ་དོད་པ། བློ་བག་ཡངས་པ། སྤྲོ་སྤྲོ་
སྐྱིད་སྐྱིད་བྱེད་པའི་གཞོན་ནུ་ཞིག་རེད་ཟེར། བདག་གི་རྟོག་ངོར། དར་ཤིང་གཉིས་ལྡན་
གྱི་གཡོར་གྲུ་ཞིག་སྣང་འོང་ལ། གཞོན་ནུ་དེས་མཚོ་གྲུའི་སྟེང་དུ་ལས་ཀ་བྱེད་ཀྱིན་ཡོད།
ཁོའི་ལུས་པོ་གཅེར་བུར་ཡོད་ཅིང་རྐེད་པར་རས་སྔོན་པོ་ཞིག་དཀྲིས་འདུག མུན་རུབ་
དུས། མཚོ་གྲུ་ནི་བསིལ་རླུང་གི་འགྲོས་དང་བསྟུན་ཏེ་མཚོ་ངོས་སུ་ཡང་ཡང་དུ་བསྐྱོད། གྲུ་
པ་རྣམས་གྲུ་ཡི་པང་གཅལ་དུ་འཚོགས་ཤིང་། གྲུ་དཔོན་དང་དངོས་ཟོང་བདག་གཉེར་པ་
གཉིས་རས་མཐུག་གི་རྐུབ་སྟེགས་སྟེང་ཙོག་སྟེ་སོས་དལ་བག་ཕེབས་ཀྱིས་རྭ་ཙེ་འཐེན། སི་
ཐི་ལེ་ཁི་ལན་ཏིའི་བྱིས་པ་དེ་གྲོགས་པོ་གཞན་ཞིག་དང་མཉམ་དུ་བྲོ་འཁྲབ་འོང་། གདངས་
འགག་པའི་ལག་སྦྲེང་རོལ་དབྱངས་ཁྲོད། ཁོ་ཚོས་སྨྱོས་པ་ལྟར་བྲོ་ལ་རོལ། མཐོངས་ཀྱི་ནམ་
མཁའ་དྭངས་ཤིང་། སྐར་ཚོགས་ཀྱིས་རང་འོད་འགྱེད། ཞི་བདེ་རྒྱ་མཚོ་ནི་དུ་སྨུག་གི་ཀློང་
ན་ཕ་མཐའ་བྲལ།
《དམ་པའི་གསུང་རབ》ཀྱི་ལུང་ཚིག་གཞན་ཞིག་བདག་གི་ཁ་ལ་ཐོན་མོད། ཡིན་
ནའང་། བདག་གིས་རང་ཉིད་ལ་ཚོད་བཟུང་བས་ཁ་ནས་མ་ཕྱུངས། རྒྱུ་མཚན་ནི་ཡེ་ཤུ་
ཆོས་དཔོན་ནི་སོ་སོ་སྐྱེ་བོས་ཁོང་ཚོའི་མངའ་ཁོངས་སུ་རྡོག་པོས་སྙོག་པར་ཐུགས་གཏན་
ནས་མི་དགྱེ་སྟེ། ཁོང་ཚོའི་ཐུགས་ལ་དེ་ནི་ལྷ་ལ་ཕོག་ཐུག་བཟོས་པར་བཞེད། བདག་གི་
ཁུ་བོ་ཧང་ལེ་ནི་ཝེ་ཐེ་སི་ཐེ་པེར་གྱི་ཆོས་ཁུལ་དུ་ལོ་ཉེར་བདུན་ལ་ཆོས་དཔོན་བྱས་མྱོང་།
འདི་འདྲའི་གནས་ཚུལ་ལ་འཕྲད་དུས་ཁོང་གིས་རྒྱུན་དུ་གསུང་རྒྱུར། གདོན་གྱིས་གནོད་
པ་གཏོང་དུས《དམ་པའི་གསུང་རབ》ལས་ལུང་འདྲེན་པར་བྱེད་ཟེར། ཁོང་གིས་དོང་
ཙེ་གཅིག་གིས་ཉ་སོག་བཅུ་གསུམ་ཉོ་ཐུབ་པའི་ཉིན་མོ་དེ་ནམ་ཡང་བརྗེད་མི་སྲིད།
